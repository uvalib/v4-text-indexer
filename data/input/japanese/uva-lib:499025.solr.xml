<?xml version="1.0" encoding="UTF-8"?>
<add>
   <doc>
      <field name="access_display">Access to the Collection: Publicly Accessible</field>
      <field name="access_text">Publicly Accessible</field>
      <field name="author_display">Anonymous</field>
      <field name="author_facet">Anonymous</field>
      <field name="author_sort_facet">anonymous</field>
      <field name="author_text">Anonymous</field>
      <field name="content_model_facet">text</field>
      <field name="datafile_name_display">/FedoraRepo/text/Japanese/uvaGenText/tei/AnoKiny.xml</field>
      <field name="digital_collection_facet">Japanese Text Initiative</field>
      <field name="digital_collection_text">Japanese Text Initiative</field>
      <field name="digital_collection_facet">UVa Text Collection</field>
      <field name="digital_collection_text">UVa Text Collection</field>
      <field name="format_facet">Online</field>
      <field name="format_facet">Document</field>
      <field name="id">uva-lib:499025</field>
      <field name="language_facet">Japanese</field>
      <field name="linked_title_display">Kin'yo wakashu</field>
      <field name="linked_title_display">金葉和歌集</field>
      <field name="location_facet">Internet materials</field>
      <field name="main_title_display">Kin'yo wakashu (金葉和歌集)</field>
      <field name="title_display">Kin'yo wakashu</field>
      <field name="title_sort_facet">kin'yo wakashu</field>
      <field name="vern_title_display">金葉和歌集</field>
      <field name="note_display"/>
      <field name="note_text"/>
      <field name="repository_address_display">http://fedora-prod01.lib.virginia.edu:8080/fedora</field>
      <field name="shadowed_location_facet">VISIBLE</field>
      <field name="source_facet">Digital Library</field>
      <field name="subject_display">Japanese literature.</field>
      <field name="subject_facet">Japanese literature.</field>
      <field name="subject_genre_facet">Japanese literature</field>
      <field name="subject_text">Japanese literature.</field>
      <field name="title_facet">Kin'yo wakashu</field>
      <field name="title_facet">金葉和歌集</field>
      <field name="title_text">Kin'yo wakashu</field>
      <field name="title_text">金葉和歌集</field>
      <field name="year_display">1951</field>
      <field name="year_multisort_i">1951</field>
      <field name="fulltext">金葉和歌集 金葉和歌集卷第一 春歌 修理大夫顯季 堀河院の御時百首の歌めしける時立春の心を詠み侍りける うちなびき春はきにけり山河の岩間の氷今日や解くらむ 春宮大夫公實 春たちて梢にきえぬ白雪はまだきにさける花かとぞ見る 藤原顯仲朝臣 早晩と明けゆく空の霞めるは天の戸よりや春は立つらむ 皇后宮肥後 氷柱ゐしほそ谷川のとけゆくは水上よりや春はたつらむ 前齋宮河内 百首の歌の中に初春のこゝろを人にかはりてよめる 春のくる夜の間の風のいかなれば今朝ふくにしも氷解く覽 太宰大貳長實 初春の心をよめる いつしかと春の志るしに立つ物はあしたの原の霞なり鳬 修理大夫顯季 正月一日ごろ雪の降りける日つかはしける あら玉の年の始に降り志けば初雪とこそいふべかるらむ 春宮大夫公實 かへし 朝戸あけて春の梢の雪みれば初花ともやいふべかりけれ 少將公教母 實行卿の家の歌合に霞の心をよめる 淺みどり霞める空のけしきにや常磐の山も春を志るらむ 藤原顯輔朝臣 年毎にかはらぬものは春霞たつたの山のけしきなりけり 大宰大貳長實 霞の心をよめる 梓弓はるのけしきになりにけりいるさの山に霞たなびく 修理大夫顯季 百首の歌の中にうぐひすの心をよめる 鶯のなくにつけてやまがねふくきびの山人春を志るらむ 春宮大夫公實 始聞鶯といへる事をよめる けふよりや梅のたちえに鶯のこゑさとなるゝ始なるらむ 藤原顯輔朝臣 正月八日春立ちける日鶯のなきけるをきゝてよめる 今日やさは雪うちとけて鶯の都にいづるはつ音なるらむ 源雅兼朝臣 あかつき鶯をきくといふ事をよめる 鶯の木傳ふさまも床しきにいまひと聲は明けはてゝなけ 源俊頼朝臣 皇后宮にて人々歌つかうまつりけるに雨中鶯といふ事をよめる 春雨はふり志むれども鶯の聲は萎れぬものにぞありける 良暹法師 良暹法師忍びてものへまかりけるに右大辨經頼が家の梅さかりにさきければ門にひねもすに立ちくらして夕つかたいひいれ侍りける 梅の花匂ふあたりはよきて社急ぐ道をば行くべかりけれ 前太宰大貳長房 梅花夜芳といへることをよめる 梅が枝に風や吹くらむ春の夜はをらぬ袖さへ匂ひぬる哉 大納言經信 朱雀院に人々まかりて閑庭梅花といへる事をよめる 今日こゝに見に來ざりせば梅の花獨や春の風にちらまし 藤原兼房朝臣 道雅卿の家の歌合に梅花をよめる ちりかゝる影はみゆれど梅の花水には香社移らざりけれ 源忠季 梅花をよめる 限ありてちりは果つとも梅の花香をば梢に殘せとぞ思ふ 大中臣公長朝臣 子日の心をよめる 春日野の子日の松はひかでこそ神さびゆかむ陰に隱れめ 大藏卿匡房 百首の歌の中に子日の心をよめる 春霞たちかくせども姫小松ひくまの野邊に我はきにけり 院御製 柳絲隨風といふ心を 風ふけば柳の糸のかたよりに靡くにつけて過ぐる春かな 春宮大夫公實 百首の歌の中に柳をよめる 朝まだき吹きくる風に任すればかたより志ける青柳の糸 源雅兼朝臣 池邊柳をよめる 風ふけばなみのあやおる池水に糸ひきそふる岸のあを柳 前齋院尾張 呼子鳥をよめる いとか山くる人もなき夕暮にこゝろ細くもよぶこ鳥かな 藤原成通朝臣 霞中歸雁といへる事をよめる 聲せずばいかで志らまし春霞へだつる空に歸るかりがね 藤原經通朝臣 歸雁をよめる 今はとて越路に歸る雁がねは羽もたゆくや行きかゝる覽 攝政左大臣 花薫風といふ心をよみ侍りける 吉野山みねの櫻や咲きぬらむ麓のさとににほふはるかぜ 新院御製 白河の花見の御幸に 尋ねつる我をや風もまちつけむけふぞ盛に匂ひ増しける 太政大臣 白川のながれ久しき宿なれば花の匂ひものどけかりけり 大宰大貳長實 人にかはりてよめる 吹く風も花のあたりは心せよ今日をば常の春とやは見る 待賢門院兵衛 萬代のためしと見ゆる花の色をうつしとゞめよ白河の水 源雅兼朝臣 年ごとにさきそふ宿の櫻花なほゆくすゑの春ぞゆかしき 院御製 宇治前太政大臣京極の家の御幸の日よませ給ひける 春霞たちかへるべき空ぞなきはなの匂にこゝろとまりて 春宮大夫公實 遠山櫻といへる事をよめる しら雲とをちの高嶺のみえつるは心まどはす櫻なりけり 内大臣 松間櫻花といへる事をよめる 春毎に松のみどりに埋もれて風にしられぬ花ざくらかな 左兵衛督實能 この春はのどかににほへ櫻花枝さしかはす松のしるしに 左京大夫經忠 山寒花遲といふことを 山櫻こずゑの風の寒ければ花のさかりになりぞわづらふ 待賢門院中納言 新院の御かたにて花契遐年といへる事をよめる 白雲にまがふさくらの梢にて千とせの春を空にしるかな 藤原顯輔朝臣 萬代に見るべき花のいろなれど今日の匂をいつか忘れむ 源貞輔朝臣 終日尋花といふ事を 白雲にまがふ櫻を尋ぬとてかゝらぬ山のなかりつるかな 堀河院御製 堀河院の御時女房たちを花山の花見せにつかはしたりけるにかへりまゐりて御前にて歌つかうまつりけるに女房にかはりてよませ給うける よそにては岩こす瀧とみゆるかなみねの櫻や盛なるらむ 源師俊朝臣 けふくれぬ明日もきてみむ櫻花こゝろしてふけ春の山風 太宰大貳長實 山花を翫ぶといへる事をよめる 鏡山うつろふ花を見てしより面影にのみ立たぬ日ぞなき 攝政左大臣 深山花を 峯つゞき匂ふ櫻をしるべにて志らぬ山ぢに惑ひぬるかな 修理大夫顯季 人々にさくらの歌十首よませ侍りけるによめる 櫻花さきぬる時はよしの山たちものぼらぬ峰のしらくも 皇后宮攝津 宇治前太政大臣の家の歌合にさくらをよめる ちりつもる庭をぞみまし櫻花風よりさきに尋ねざりせば 源俊頼朝臣 山ざくら咲きそめしより久方の雲居にみゆる瀧のしら糸 内大臣 花爲春友といへる事をよみ侍りける ちらぬまは花を友にて過ぬべし春より後のしる人もがな 大藏卿匡房 遙見山花をといへることをよめる 初瀬山雲ゐに花のさきぬれば天の河なみたつかとぞ見る 藤原忠隆 吉野山みねに波よる白雲とみゆるは花のこずゑなりけり 大中臣公長朝臣 山花留人といへる事をよめる 斧のえは木の本にてやくちなまし春を限らぬ櫻なりせば 前齋宮筑前乳母 堀河院の御時女御の御方の女房あまた花見ありきけるによめる 春毎にあかぬ匂をさくら花いかなる風のをしまざるらむ 僧正行尊 人にかはりてよめる よそにては惜みに來つる花なれど折ではえ社歸まじけれ 堀河右大臣 後冷泉院の御時皇后宮の歌合に櫻をよめる 春雨にぬれて尋ねむやま櫻雲のかへしのあらしもぞふく 大藏卿匡房 月前花を見るといふ心をよめる 月影に花見る夜半のうき雲は風のつらさに劣らざりけり 太宰大貳長實 顯季卿の家にて櫻の歌十首人々によませ侍りけるによめる 春の日の長閑き空にふる雪は風に亂るゝ花にぞありける 源雅兼朝臣 水上落花といへる事をよめる 花さそふあらしや峯を渡るらむさくらなみよる谷河の水 左兵衛督實能 落花滿庭といへる事をよめる けさみればよるの嵐にちりはてゝ庭こそ花の盛なりけれ 源俊頼朝臣 堀河院の御時中宮の御方にて風靜花芳といへる事をつかうまつれる 梢には吹くとも見えで櫻花かをるぞ風のしるしなりける 長實卿母 落花の心をよめる 春ごとに同じさくらの花なればをしむ心も變らざりけり 右兵衛督伊通 落花隨風といふ心をよめる うらやましいかにふけばか春風の花を心に任せそめけむ 大納言經信 水上落花といへる心をよめる 水上に花やちるらむ山河のゐぐひにいとゞかゝるしら浪 藤原成通朝臣 水の面にちりつむ花を見る折ぞ始めて風は嬉しかりける 藤原永實 落花衣にちるといへる事をよめる 散りかゝる景色は雪の心地して花には袖のぬれぬ也けり みくしげ殿 堀川院の御時花のちりたるをかきあつめて大きなる物のふたに山のかたにつませ給ひて中宮の御方に奉らせ給へりけるを宮御覽じて歌よめとおほせありければつかうまつれる 櫻花雲かゝるまでかきつめて吉野の山と今日はみるかな 郁芳門院安藝 花の庭にちりつもりたるをみてよめる 庭の花もとの梢に吹きかへせちらすのみやは心なるべき 隆源法師 夜思落花といへる事をよめる 衣手にひるはちりつむ櫻ばなよるは心にかゝるなりけり 高階經成朝臣 春ものへまかりけるに山田つくるを見てよみ侍りける 櫻さく山田をつくる賤の男はかへす％＼や花をみるらむ 右兵衛督伊通 花をよみ侍りける しら雲と峯にはみえてさくら花ちれば麓の雪とこそみれ 下野 後冷泉院の御時月のあかゝりける夜女房御供にて南殿にわたらせ給ひたりけるに、庭の花かつちりておもしろかりけるを御覽じて是をしりたらむ人に見せばやとおほせ事ありて中宮の御かたに下野やあらむとてめしにつかはしたりければまゐりたるを御覽じて、あの花折りてまゐれと仰せ言ありければをりて參りたるをたゞにてはいかゞとおほせ事ありければつかうまつりける 長き夜の月の光のなかりせば雲居の花をいかでをらまし 中納言雅定 新院の御方にて殘花風にかうばしといへる事をよめる 散果てぬ花の在所をしらすれば厭ひし風ぞけふは嬉しき 權僧正永縁 奈良にて人々百首の歌よみけるにさわらびをよめる 山里は野べのさ蕨もえいづる折にのみこそ人は訪ひけれ 修理大夫顯季 百首の歌の中に杜若を 東路のかほやが沼の杜若はるをこめてもさきにけるかな 大納言經信 春の田をよめる 荒小田に細谷川を任すれば引くしめ繩にもりつゝぞゆく 津守國基 苗代をよめる 鴫のゐる野澤の小田を打返し種蒔きて鳬しめはへて見ゆ 藤原隆資 後冷泉院の御時弘徽殿の女御の歌合に苗代をよめる 山里のそともの小田の苗代に岩間の水をせかぬ日ぞなき 中納言雅定 家の山吹を人々あまたまうできてあそびける次にをりけるを見てよめる わが宿に又來む人もみるばかりをりなやつしそ山吹の花 攝政左大臣 水邊款冬 限ありているだに惜しき山吹を痛くなをりそ井手の河浪 太宰大貳長實 おなじ心を 春深み神なび河に影みえてうつろひにけりやまぶきの花 前太宰大貳長房 後令泉院の御時歌合に山吹をよめる 山吹に吹きくる風も心あらば八重乍をや散らさゞらなむ 攝政左大臣家參川 夕べにつゝじを見るといふ心をよめる 入日さすゆふ紅の色はえて山したてらすいはつゝじかな 大夫典侍 院の北面にて橋上藤花といへる事をよめる 色かへぬ松によそへて東路のときはの橋にかゝるふぢ浪 藤原顯輔朝臣 藤花をよめる 紫のいろのゆかりに藤の花かゝれる松もむつまじきかな 津師増覺 坊のふぢの花さかりなりけるをみてよめる くる人もなき我宿の藤の花誰を待つとてさきかゝるらむ 良暹法師 紫藤藏松といへる事をよめる 松風の音せざりせば藤浪をなにゝかゝれる花と志らまし 大納言經信 二條關白の家に池邊藤花といへる事をよめる 池にひづ松のはひえに紫のなみをりかくる藤さきにけり 修理大夫顯季 百首の歌の中に藤花をよめる 住吉の松にかゝれる藤の花風のたよりになみやをるらむ 神祇伯顯仲 雨中藤花といへる事をよめる ぬるゝさへ嬉しかりけり春雨に色ます藤の雫とおもへば 内大臣家越後 隣家藤花といへる事をよめる 芦がきのほかとはみれど藤のはな匂は我を隔てざりけり 盛經母 花のみや暮れぬる春の形見とて青葉の下にちり殘るらむ 大僧都證觀 三月盡の心をよめる 春のゆく道にきむかへ子規語らふこゑにたちやとまると 中納言雅定 殘りなく暮れゆく春を惜むとて心をさへに盡しつるかな 内大臣 三月盡戀の心をよめる 春はをし人は今宵と頼むれば思ひわづらふ今日の暮かな 藤原顯輔朝臣 重服に侍りけるとし三月盡日人のもとより音づれて侍りければつかはしける 思ひやれ廻りあふべき春だにもたち別るゝは悲しき物を 源俊頼朝臣 攝政左大臣の家にて人々三月盡のこゝろをよませ侍りけるに 歸る春卯月の忌みにさしこめて暫しみあれの程迄も來む 金葉和歌集卷第二 夏歌 源師賢朝臣 卯月のついたちの日ころもがへの心をよめる 我のみぞいそぎたゝれぬ夏衣ひとへに春を惜む身なれば 藤原盛房 二條關白の家にて人々殘花の心をよませ侍りけるによめる 夏山の青葉まじりのおそ櫻はつ花よりもめづらしきかな 院御製 應徳元年四月三條の内裏にて庭樹結葉といへる事をよませ給ひける おしなべて梢青葉になりぬれば松の緑もわかれざりけり 大納言經信 玉柏庭も葉びろになりにけりこやゆふしでゝ神まつる頃 春官大夫公實 鳥羽殿にて人々歌つかうまつりけるに卯のはなの心をよめる 雪の色をうばひてさけるうの花に小野の里びと冬籠すな 大藏卿匡房 卯花連垣といへる事をよめる 何れをかわきてをらまし山里の垣根つゞきに咲ける卯花 江侍從 卯花をよめる 雪としも紛ひもはてず卯花は暮るれば月の影かとも見ゆ 攝政左大臣 卯花のさかぬ垣根はなけれども名に流れたる玉川のさと 中納言實行 卯花たがかき根ぞといへる心をよめる 神山の麓にさけるうの花はたがしめゆひし垣根なるらむ 大納言經信 卯花をよめる 賤の女が芦火たく屋も卯花の咲きしかゝれば窶れざり鳬 源盛清 卯花を音無河の浪かとてねたくもをらで過ぎにけるかな 大中臣定長 卯花の青葉も見えず咲きぬれば雪と花のみ變るなりけり 修理大夫顯季 鳥羽殿の歌合に郭公をよめる み山いでゝまだ里なれぬ郭公うはの空なる音をやなく覽 藤原節信 尋郭公といへる事をよめる けふも又尋ねくらしつ時鳥いかできくべき初音なるらむ 攝政左大臣 郭公の歌十首人々によませ侍りける頃に 郭公すがたは水に宿れども聲はうつらぬ物にぞありける 源雅光 時鳥なきつとかたる人づての言の葉さへぞ嬉しかりける [1]橋成元 郭公尋ねける日は聞かで二日ばかりありてなきけるを聞きてよめる 郭公おとはの山のふもとまで尋ねし聲をこよひきくかな 左京大夫經忠 長實卿の家の歌合に郭公の心をよめる 年毎にきくとはすれど時鳥聲はふりせぬ物にぞありける 内大臣 郭公まつ心を 戀すてふなき名やたゝむ郭公まつにねぬ夜の數し積れば 藤原顯輔朝臣 時鳥をよめる 時鳥あかですぎぬる聲によりあとなき空に眺めつるかな 藤原孝善 承暦二年内裏の歌合に郭公を人にかはりてよめる 郭公こゝろも空にあくがれてよがれがちなるみ山べの里 權僧正永縁 子規をよめる 聞く度にめづらしければ時鳥いつも初音の心地こそすれ 源俊頼朝臣 人々十首の歌よみけるに郭公を 待兼ねて[2] 尋ねざりせは郭公たれとか山のかひに鳴かまし 中納言實行 いなり山尋ねやみまし子規まつにしるしのなきと思へば 中納言公成 郭公驚夢といへる事をよめる 驚かすこゑなかりせば郭公まだ現には聞かずやあらまし 院御製 待郭公と云る事をよませ給へる 郭公まつにかゝりてあかすかな藤の花とや人はみるらむ 後二條關白家筑前 俊忠卿の家の歌合にほとゝぎすをよめる まつ人の宿をばしらで郭公をちの山べをなきてすぐらむ 中納言女王母 子規ほのめく聲をいづかたときゝまどはしつ明ぼのゝ空 前齋院六條 郭公をよめる 宿近くしばしかたらへ時鳥まつ夜の數のつもるしるしに 中納言雅定 郭公稀になく夜は山びこのこたふるさへぞ嬉しかりける 康資王母 宇治前太政大臣の家の歌合に郭公をよめる 山ちかくうらこぐ舟は郭公なく渡りこそとまりなりけれ 中原高眞 匡房卿美作守にて下りける道にて郭公なきけるをきゝてよめる きゝもあへずこぎぞ別るゝ子規わが心なる舟出ならねば 藤原成通朝臣 郭公をよめる 子規一聲なきてあけぬればあやなくよるの恨めしきかな 皇后宮式部 月前時鳥といへる事をよめる 郭公雲のたえまにいる月の影ほのかにもなきわたるかな 源定信 曉聞郭公といへる事をよめる わぎもこに逢坂山の郭公あくればかへるそらになくなり 讀人志らず 尋郭公といふことをよめる 子規尋ぬるだにもあるものをまつ人いかで聲をきくらむ 大納言經信 雨中郭公といへる事をよめる 時鳥雲路にまどふ聲すなりをやみだにせよ五月雨のそら 内大臣 五月五日實能卿のもとに藥玉つかはすとて 菖蒲草妬くも君がとはぬかなけふは心にかゝれと思ふに 大納言經信 永承六年殿上にて根合にあやめをよめる 萬代に變らぬ物はさみだれの雫にかをるあやめなりけり 藤原孝善 郁芳門院の根合にあやめをよめる 菖蒲草ひく手もたゆく長きねの爭で淺香の沼に生ひけむ 春宮大夫公實 承暦二年内裏の歌合にあやめを 玉江にや今日の菖蒲を引きつ覽磨ける宿の妻とみゆるは 權僧正永縁母 宮づかへしけるむすめのもとに五月五日くすだま遣はすとて 菖蒲草我身の憂を引更へてなべてならぬに生ひも出なむ 春宮大夫公實 百首の中にあやめをよめる 菖蒲草淀野に生ふるものなればね乍人は引くにやある覽 左近府生秦兼久 五月五日家にあやめふくをみてよめる 同じくば調へてふけ菖蒲草さみだれたらばもりも社すれ 第三宮 むかし中の院にすませ給ひける頃はみえざりけるあやめを人の中の院のと申しけるを見てよませ給ひける 淺ましや見し古里の菖蒲草わがしらぬまに生ひにける哉 參議師頼 百首の歌の中にさみだれをよめる 五月雨に沼の岩がき水こえて眞菰かるべき方もしられず 藤原定通 五月雨の心をよめる 五月雨は日數へにけり東屋のかやが軒端の下朽つるまで 源通時朝臣 承暦二年内裏の歌合に五月雨の心をよめる 五月雨に玉江の水やまさるらむ芦の下葉の隱れゆくかな 藤原顯仲朝臣 權中納言俊忠卿の家の歌合にさみだれの心をよめる 五月雨に水まさるらし澤田川槇のつぎ橋浮きぬばかりに 左兵衛督實能 五月雨の心をよめる 五月雨はを田の水口手もかけで水の心にまかせてぞみる 三宮 五月雨に入江の橋のうきぬればおろす筏の心地こそすれ 神祇伯顯仲 攝政左大臣の家にて夏月の心をよめる 夏の夜の庭にふりしく白雪は月のいるこそきゆる也けれ 藤原顯綱朝臣 權中納言俊忠卿の家の歌合に水鷄の心をよめる 里毎に叩く水?の音すなりこゝろのとまる宿やなからむ 源雅光 攝政左大臣の家にて水?の心をよめる 終夜はかなく叩く水?かなさせるともなき柴のかりやを 修理大夫顯季 實行卿の家の歌合に夏風の心をよめる なつ衣すそ野の草をふく風に思ひもあへず鹿やなくらむ 源俊頼朝臣 水風暮凉といへる事をよめる 風吹けば蓮の浮葉に玉こえて凉しくなりぬひぐらしの聲 源仲正 ともしの心をよめる 澤水に火串の影の映れるをふたともしとや鹿はみるらむ 神祇伯顯仲 鹿たゝぬは山の裾に昭射して幾夜かひなき夜を明すらむ 中納言俊忠 家の歌合に盧橘をよめる さ月やみはな橘のありかをば風のつてにぞ空に知りける 春宮大夫公實 百首の歌の中に盧橘をよめる 宿ごとにはな橘ぞ匂ひける一木がすゑをかぜはふけども 源俊頼朝臣 二條關白の家にて雨後野草といへる事をよめる この里も夕立志けり淺茅生に露のすがらぬ草のはもなし 中納言雅定 實行卿の家の歌合に鵜川の心をよめる 大井川いくせ鵜舟の過ぎぬらむほのかになりぬ篝火の影 源親房 夏月をよめる 玉櫛笥ふた上山の木の間よりいづれば明くる夏の夜の月 攝政左大臣 六月廿日ごろに秋の節になる日人のもとに遣はしける 六月のてる日の影はさしながら風のみ秋の景色なるかな 藤原基俊 公實卿の家にて對水待月といへるこゝろをよめる 夏の夜の月まつ程のてすさびに岩もる清水幾むすびしつ [3]中納宮顯隆 秋隔一夜といへる事をよめる 御そぎする汀に風の凉しきは一夜をこめて秋やきぬらむ [1] Shinpen kokka Taikan (Tokyo: Kadokawa Shoten, 1983, vol. 1; hereafter cited as SKT) reads 橘成元. [2] SKT reads たづねざりせば. [3] SKT reads 中納言. 金葉和歌集卷第三 秋歌 春宮大夫公實 百首の歌の中に秋立つ心をよめる とことはにふく夕暮の風なれど秋立つ日社凉しかりけれ 太宰大貳長實 野草帶露といへる事をよめる まくずはふあだの大野の白露を吹きなはらひそ秋の初風 皇后宮美濃 待草花といへることをよめる 藤袴はや綻びてにほはなむあきのはつ風ふきたゝずとも 土佐内侍 後冷泉院の御時皇后宮の春秋の歌合に七夕の心をよめる 萬代に君ぞみるべき棚機のゆきあひの空を雲のうへにて 能因法師 七夕の心をよめる 棚ばたの苔の衣を厭はずば人なみ／＼にかしも志てまし 橘元任 七月七日父のぶくにて侍りける年よめる 藤衣いみもやすると棚機にかさぬにつけてぬるゝ袖かな 前齋宮河内 七夕の心をよめる こひ／＼て今宵ばかりや棚機の枕にちりの積らざるらむ 三宮 あまの河別に胸のこがるればかへさの舟は梶もとられず 中納言國信 棚機にかせる衣の露けさにあかぬけしきを空に志るかな 内大臣 七夕後朝のこゝろをよめる かぎりありて別るゝ時も棚機の涙の色はかはらざりけり 皇后宮權大夫師時 棚機のあかぬわかれの涙にやはなの桂もつゆけかるらむ 内大臣家越後 天の河かへさの舟に浪かけてのり煩はゞほどもふばかり 源俊頼朝臣 歸るさはあさ瀬も志らじ天の河あかぬ涙に水しまさらば 源雅兼朝臣 草花告秋といふ事をよめる 咲初むる旦の原の女郎花秋を志らするつまにぞありける 源縁法師 おなじ心をよめる 咲きにけり梔子色の女郎花いはねど志るし秋のけしきは 大納言經信 秋のはじめのこゝろをよめる おのづから秋はきにけり山里の葛はひかゝる槇の伏屋に 右兵衛督伊通 田家早秋といへる事をよめる 稻葉ふく風の音せぬ宿ならば何につけてか秋を知らまし 藤原行盛 山家秋といへる事をよめる 山深みとふ人もなき宿なれど外面の小田に秋はきにけり 大納言經信 師賢の朝臣の梅津の山里に人々まかりて田家秋風といへる事をよめる 夕されば門田のいなば音づれて芦のまろやに秋風ぞふく 大江公資朝臣 三日月の心をよめる 山の端にあかで入りぬる夕月夜いつ有明にならむとす覽 藤原忠隆 攝政左大臣の家にて夕月夜の心をよませ侍りけるによめる 風ふけば枝やすからぬ木の間より仄めく秋の夕月夜かな 大納言經信 後冷泉院の御時殿上の歌合に月の心をよめる 月影のすみわたるかな天の原雲ふき拂ふ夜半のあらしに 法橋忠命 月はたびの友といへる事をよめる 草枕このたびねにぞ思ひしる月よりほかの友なかりけり 顯仲卿女 志づかに月をみるといへる事をよめる もろともに草葉の露のおきゐずは獨や見まし秋の夜の月 前中納言伊房 翫明月といへる事をよめる 僞になりぞしぬべき月影をこの見るばかり人にかたらば 春宮大夫公實 鳥羽殿にて旅宿月といへる事をよめる 我こそはあかしのせとに旅寐せめ同じ水にも宿る月かな 院御製 寛治八年八月十五夜鳥羽殿にて池上翫月といへることをよませ給ひける 池水に今宵の月をうつしもて心のまゝにわがものと見る 大納言經信 てる月の岩間の水に宿らずば玉ゐる數をいかでしらまし 民部卿忠教 明月をよめる いづくにも今宵の月をみる人の心や同じそらにすむらむ 藤原隆經 後冷泉院の御時皇后宮の歌合に駒迎のこゝろをよめる ひく駒の數より外にみえつるは關の清水の影にぞ有ける 源仲正 駒迎の心をよめる 東路をはるかに出づるもち月の駒にこよひや逢坂のせき 源親房 八月十五夜の心をよめる さやけさは思做しかと月影を今宵としらぬ人にとはゞや 春宮大夫公實 閏九月のある年八月十五夜によめる 秋は猶のこり多かる年なれど今夜の月の名こそをしけれ 前齋院六條 水上月といへる心をよめる 雲のなみかゝらぬさ夜の月影をきよ瀧川に映してぞみる 源俊頼朝臣 九月十三夜しづかに月を見るといへる事をよめる すみのぼる心や空を拂ふらむ雲のちりゐぬあきの夜の月 皇后宮肥後 月をよめる 月をみて思ふ心の儘ならば行へもしらずあくがれなまし 源師俊朝臣 人のもとにまかりて物申しけるほどに月の入りにければよめる いかにしてしがらみかけむ天の川流るゝ月や暫し淀むと 大納言經信 經長卿の桂の山庄にてしづかに月をみるといへる事をよめる 今宵わが桂の里の月を見ておもひ殘せることのなきかな 春宮大夫公實 承暦二年内裏の歌合に月をよめる 曇りなき影を留めば山のはに入るとも月を惜まざらまし 皇后宮攝津 宇治前太政大臣の家の歌合に月をよめる 照る月の光さえゆく宿なれば秋の水にもこほりゐにけり 源俊頼朝臣 山のはに雲の衣をぬぎ捨てゝひとりも月の立ち昇るかな 攝政左大臣 水上月 蘆根はひかつみも茂き沼水にわりなく宿る夜半の月かな 一宮紀伊 宇治前太政大臣の家の歌合に月をよめる 鏡山みねより出づる月なれば曇る夜もなき影をこそみれ 參議師頼 秋なにはの方にまかりて月のあかゝりければよめる いにしへの難波の事を思出でゝ高津の宮に月のすむらむ 藤原隆經 秋月如晝といへることをよめる 草の上の露微りせばいかにして今宵の月を夜と知らまし 源行宗朝臣 翫明月といふ事をよめる なごりなく夜半の嵐に雲晴れて心のまゝにすめる月かな 平師季 八月十五夜に人々歌よみけるによめる 三笠山光をさして出でしよりくもらで明けぬ秋の夜の月 讀人志らず 宇治入道前太政大臣の三十講の歌合に月の心をよめる 宿からぞ月の光もまさりけるよの曇りなくすめば也けり 藤原忠隆 月をよめる 眺むれば更けゆく儘に雲晴れて空も長閑にすめる月かな 權僧正永縁 奈良の花林院の歌合に月をよめる いかなれば秋は光のまさるらむおなじ三笠の山の端の月 藤原顯輔 月の歌とてよめる みかさ山もりくる月の清ければ神の心もすみやしぬらむ 大納言經信 太皇太后宮の扇合に月の心をよめる 三笠山みねより出づる月かげはさほの河瀬の氷なりけり 太宰大貳長實 顯季卿の家にて九月十三夜人々月の歌よみけるに くまもなき鏡とみゆる月かげに心うつらぬ人はあらじな 源俊頼朝臣 村雲や月のくまをばのごふらむ晴れゆくたびに照増る哉 藤原家經朝臣 月の心をよめる 今よりは心ゆるさじ月影の行くへも志らず人さそひけり 三宮 月照古橋といへる心をよませ給へる と絶して人も通はぬたな橋は月ばかりこそ澄み渡りけれ 藤原實光朝臣 水上月をよめる 月影のさすにまかせて行く舟は明石の浦や泊りなるらむ 太宰大貳長實 題志らず さらぬだに玉に紛ひておく露をいとゞ磨ける秋の夜の月 藤原家經朝臣 永承四年殿上の歌合に月の心をよめる よとゝもに曇らぬ雲の上なれば思ふ事なく月をみるかな 修理大夫顯季 月前旅宿といへることをよめる 松がねにころもかたしき終夜眺むる月をいもや見るらむ 藤原有教母 ひとり月をながめてよめる 眺むればおぼえぬ事もなかりけり月や昔の形見なるらむ 權僧正永縁 行路曉月といへる事をよめる 諸共にいづとはなしに有明の月のみおくる山路をぞ行く 土御門左大臣 山にむかひて月を待つといへることをよめる 有明の月まつ程のうたゝねは山のはのみぞ夢にみえける 中納言顯隆 山家曉月といへる事をよめる 山里の門田の稻のほの％＼とあくるも志らず月をみる哉 平忠盛朝臣 月のあかゝりけるころ明石にまかりて月をみてのぼりたりけるに都の人々月はいかにと尋ねければよめる 有明の月もあかしの浦風に波ばかりこそよるとみえしか 源俊頼朝臣 月前落葉といへる事をよめる 嵐をや葉守の神もたゝるらむ月に紅葉のたむけしてけり 前齋院六條 きり％＼すをよめる 露繁きのべに傚ひてきり％＼す我が手枕の下になくなり 顯仲卿女 はたおりといへる虫をよめる さゝがにのいと引きかくる叢にはたおる虫の聲ぞ聞ゆる 讀人志らず 雁をよめる 玉草はかけてきつれど雁がねのうはの空にも聞ゆなる哉 春宮大夫公實 歌合に雁を いもせ山みねの嵐やさむからむ衣かりがね空に鳴くなり 三宮大進 鹿をよめる 妻こふる鹿ぞ鳴くなる獨寐のとこの山風身にや志むらむ 皇后宮右衛門佐 曉聞鹿といへる事をよめる 思ふこと有明がたの月影にあはれをそふるさをじかの聲 内大臣家越後 夜聞鹿聲といふ事をよめる 夜はになく聲に心ぞあくがるゝ我身は鹿の妻ならねども 源雅光 攝政左大臣の家にて旅宿鹿といへる事をよめる さもこそは都戀しき旅ならめ鹿の音にさへぬるゝ袖かな 藤原顯仲朝臣 鹿の歌とてよめる 世中をあきはてぬとやさをじかの今は嵐の山に鳴くらむ 藤原行家 秋ならで妻よぶ鹿を聞しかな折から聲の身には志むかと 皇后宮肥後 野花帶露といへる事をよめる 白露と人はいへども野べみればおく花毎に色ぞかはれる 僧正行尊 太皇太后宮の扇合に人にかはりて萩の心をよめる 小萩原匂ふさかりは白露のいろ／＼にこそみえ渡りけれ 太宰大貳長實 萩をよめる 志らすげの眞野の萩原露ながらをりつる袖ぞ人な咎めそ 隆源法師 女郎花をよめる 女郎花さける野べにぞ宿りぬる花の名立に成や志ぬらむ 中納言俊忠 顯隆卿の家に歌合し侍りける時をみなへしをよめる ゆふ露の玉かづらして女郎花野原の風にをれやふすらむ 藤原顯輔朝臣 女郎花をよめる 白露や心おくらむ女郎花いろめく野べにひとかよふとて 攝政左大臣 女郎花夜のまの風にをれふしてけさ志ら露に心おかるな 源忠季 攝政左大臣の家にて歌合し侍りけるに蘭をよめる 佐保川の汀にさける藤袴なみのよりてやかけむとすらむ 右兵衞督伊通 藤ばかまをよめる 狩にくる人もきよとや藤ばかま秋の野毎に鹿のたつらむ 神祇伯顯仲 さゝがにの糸のとぢめやあだならむ綻びわたる藤袴かな 春宮大夫公實 鳥羽殿の前栽合に女郎花のこゝろをよめる あだし野の露吹きみだる秋風になびきもあへぬ女郎花哉 藤原伊家 思野花といへることをよめる 今はしもほにいでぬらむ東路の岩田の小野の志のゝを薄 平忠盛朝臣 野花留人といへることをよめる 行く人を招くか野邊のはな薄今宵もこゝに旅寐せよとや 源俊頼朝臣 堀河院の御時御前にておの／＼題をさぐりて歌つかうまつりけるに薄をとりてつかうまつれる うづらなく眞野の入江の濱風に尾花なみよる秋の夕ぐれ 藤原基光 河霧をよめる 宇治川のかは瀬もみえぬ夕霧にまきの島人舟よばふなり 藤原行家 河霧のたちこめつれば高瀬舟わけゆく掉の音のみぞする 中納言通俊 郁芳門院の歌合に菊をよめる 盛なる籬の菊を今朝みればまだ空さえぬゆきぞふりける 修理大夫顯季 鳥羽殿の前栽合に菊をよめる 千年迄君がつむべき菊なれば露も仇には置かじとぞ思ふ 藤原仲實朝臣 攝政左大臣の家にて隣家紅葉といへることをよめる もずのゐるはじの立枝の薄紅葉たれ我宿の物とみるらむ 源師賢朝臣 承暦二年内裏の歌合にもみぢをよめる 箒木の梢やいづこおぼつかなみなその原は紅葉志にけり 大納言經信 [1]宇治前太政太臣大井河にまかりたりけるともにまかりて水邊紅葉といへる事をよめる 大井河いはなみたかし筏士よ岸の紅葉にあからめなせそ 源俊頼朝臣 太皇太后宮の扇合に人にかはりてもみぢの心をよめる 音羽山もみぢ散るらしあふさかの關の小川に錦おりかく 藤原伊家 落葉をよめる 谷川に志がらみかけよ立田姫みねのもみぢに嵐ふくなり 修理大夫顯季 大井河の行幸につかうまつれる 大井河ゐせきの音のなかりせば紅葉を志ける渡とやみむ 大納言經信 深山紅葉といへる事をよめる 山守よ斧の音高く聞ゆなり峯のもみぢはよきてきらせよ 神祇伯顯仲 紅葉をよめる よそにみる峯のもみぢや散り來ると麓の里は嵐をぞ待つ 藤原伊家 大井河の逍遙に水上落葉といへる事をよめる 柞ちる岩間をくゞる鴨どりは己があを羽も紅葉しにけり 修理大夫顯季 落葉埋橋といへる事をよめる 小倉山みねの嵐の吹くからに谷のかけ橋もみぢしにけり 大中臣公長朝臣 落葉藏水といへる心をよめる 大井河ちるもみぢ葉に埋れてとなせの瀧は音のみぞする 太宰大貳長實卿母 落葉隨風といへる事をよめる 色深きみ山がくれのもみぢ葉を嵐の風のたよりにぞみる 中原經則 九月盡の心をよめる あすよりはよもの山邊の秋霧の面影にのみたゝむとす覽 源俊頼朝臣 草の葉に儚くきゆる露をしも形見におきて秋の行くらむ 春宮大夫公實 九月盡の日大井にまかりてよめる 惜めどもよもの紅葉は散果てゝとなせぞ秋の泊なりける [1] Shinpen kokka Taikan (Tokyo: Kadokawa Shoten, 1983, vol. 1; hereafter cited as SKT) reads 宇治前太政大臣. 金葉和歌集卷第四 冬歌 源師賢朝臣 承暦二年御前にて殿上のをのこども題を探りて歌つかうまつりけるに時雨をとりて 神無月志ぐるゝまゝに暗部山下てるばかり紅葉志にけり 修理大夫顯季 從二位藤原親子の家の草子合に志ぐれをよめる 志ぐれつゝかつちる山の紅葉をいかに吹く夜の嵐なる覽 權僧正永縁 ならにて人々の百首の歌よみけるに時雨をよめる 山河の水はまさらで志ぐれには紅葉の色ぞ深くなりける 源定信 おとにだに袂をぬらす時雨かな槇の板屋のよるの寐覺に 攝政家三川 時雨をよめる 神無月時雨の雨のふる儘にいろ／＼になるすゞか山かな 前中納言資仲 後朱雀院の御時御前にて霧藏紅葉といへる事をよめる 紅葉ちる山は秋霧はれせねば立田の川のながれをぞみる 源致親 大井河にまかりてもみぢの心をよめる 大井河もみぢをわくる筏士はさをに錦をかけてこそみれ 大納言經信 落葉をよめる 三室山もみぢちるらし旅人の菅の小笠ににしきおりかく 前中納言基長 竹風似雨といへるこゝろをよめる なよ竹の音にも袖を被きつゝぬれぬに社は風と知りぬれ 法印光清 十月十日ごろに鹿のなきけるをきゝてよめる 何事にあきはてながらさを鹿の思ひ返して妻をこふらむ 源俊頼朝臣 百首の歌のなかに紅葉をよめる 立田川志がらみかけて神なびのみ室の山の紅葉をぞみる 皇后宮肥後 あじろをよめる 氷魚のよる川瀬にみゆる網代木はたつ白浪の上にや有覽 大納言經信 月照網代といへる事をよめる 月清みせゞの網代によるひをは玉藻にさゆる氷なりけり 旅宿冬夜といへる事をよめる 旅ねする夜床さえつゝ明けぬらしと方ぞ鐘の聲聞ゆなる 源兼昌 關路千鳥といへる事をよめる 淡路島かよふ千鳥のなく聲にいくよねざめぬ須磨の關守 神祇伯顯仲 風早みとしまが崎をこぎゆけば夕なみ千鳥立居なくなり 藤原隆經朝臣 氷をよめる 高瀬舟掉のおとにぞ志られぬる芦間の氷ひとへ志にけり 内大臣 谷水結氷といへる事をよめる たにがはのよどみに結ぶ氷こそみる人もなき鏡なりけれ 藤原仲實朝臣 百首の歌の中に氷をよめる 志ながどりゐなのふし原風さえてこやの池水氷しにけり 神祇伯顯仲 冬月をよめる 冬寒み空にこほれる月影は宿にもるこそとくるなりけれ 大納言經信 氷滿池上といへる事をよめる 水鳥のつらゝの枕隙もなしむべさえけらしとふのすが菰 大藏卿匡房 深山霰をよめる 箸鷹の志らふに色やまがふらむとかへる山に霰ふるなり 大中臣公長朝臣 水邊寒草といへる事をよめる 高嶺には雪ふりぬらしま柴川岸のかげ草たるひ志にけり 源頼綱朝臣 宇治前太政大臣の家の歌合に雪をよめる 衣手によごの浦風さへ％＼てこだかみ山に雪ふりにけり 前齋院尾張 橋上初雪といへる事をよめる 白浪の立渡るかとみゆるかなはま名の橋にふれる志ら雪 大納言經信 初雪をよめる 初雪はまきの葉白くふりにけりこや小野山の冬の寂しさ 源道濟 雪中鷹狩のこゝろをよめる ぬれ／＼も猶かりゆかむはし鷹の上毛の雪を打拂ひつゝ 俊頼朝臣 鷹狩の心をよめる はし鷹をとりかふ澤に影みれば我身も共にとや返りけり 内大臣家越後 理や交野の小野に鳴く雉子さこそはかりの人はつらけれ 大藏卿匡房 百首の歌のうちに雪の心をよめる いかにせむ末の松山なみこさば峯の初雪きえもこそすれ 皇后宮攝津 宇治前太政大臣の家の歌合に雪の心をよめる ふる雪に杉の青葉も埋れて志るしもみえず三輪の山もと 中納言女王 岩代の結べる松にふる雪は春もとけずやあらむとすらむ 藤原行盛 大甞會の主基方、備中國彌高山をよめる 雪ふればいやたか山の梢にはまだ冬ながら花さきにけり 源俊頼朝臣 雪の歌とてよめる 衣手のさえゆくまゝに志もとゆふ葛城山に雪はふりつゝ 六條右大臣 雪の御幸におそくまゐりければ志きりにおそきよし御使をたまはりてつかうまつれる 朝ごとの鏡の影に面なれてゆきみむとしも急がれぬかな 皇后宮權太夫師時 すみがまをよめる 炭がまにたつ烟さへ小野山は雪げの雲とみゆるなりけり 隆源法師 百首の歌の中に雪をよめる 都だに雪ふりぬれば志がらきの槇の杣山あと絶えぬらむ 皇后宮肥後 道もなくつもれる雪に跡たえて古里いかに寂しかるらむ 藤原兼房朝臣 選子内親王いつきにおはしましける時雪ふりたるに月のあかゝりける夜參りたりけれど女房達ねたりけるにや、月もみざりければ、殿上の御簾にむすびつけゝる歌 掻暮し雨ふる夜はやいかならむ月と雪とはかひなかり鳬 源雅光 冬月をよめる あらち山雪ふり積る高嶺よりさえてもいづる夜はの月哉 康資王母 家經の朝臣が桂の山庄のさうじのかべに神樂志たるかた書ける所をよめる 榊葉や立ちまふ袖の追風になびかぬ??はあらじとぞ思ふ 皇后宮權大夫師時 神樂をよめる 神なびの三室の山に霜ふればゆふしでかけぬ榊葉ぞなき 三宮 氷をよませ給へる つながねど流れもやらずたかせ舟むすぶ氷のとけぬ限は 前齋院六條 水鳥をよめる 中々に霜の上着をかさねてもをしの毛衣さえまさるらむ 前齋宮内侍 池水鳥をよめる 浪枕いかにうきねを定むらむこほる益田のいけのをし鳥 修理大夫顯季 題志らず さむしろに思ひこそやれ笹の葉のさゆる霜夜の鴛の獨寐 内大臣 依花待春といふこゝろを 何となく年のくるゝは惜けれど花のゆかりに春をまつ哉 藤原成通朝臣 としのくれの心をよめる 人志れず暮行く年を惜むまに春いとふ名の立ちぬべき哉 藤原永實 霜月の十日ごろに攝政左大臣の家にて冬の題どもをさぐりてよみ侍りけるに年のくれをとりてよめる 數ふるに殘少なき身にしあればせめても惜しき年の暮哉 この歌よみて後としの内に身まかりにけるとぞ。 三宮 としの暮の心をよませ給ひける いかにせむ暮行く年を知べにて身を尋ねつゝ老は來に鳬 中原長國 年くれぬと計こそは聞かましか我身の上に積らざりせば 中納言國信 何事を待つとはなしに明暮れて今年もけふに成にける哉 金葉和歌集卷第五 賀歌 堀河院御製 長治二年三月五日内裏にて竹不改色といへることをよませ給うける 世々ふれど面變りせぬ河竹はながれての世の例なりけり 六條右大臣 郁芳門院の根合に祝の心をよめる 萬代はまかせたるべし石清水ながき流れを君によそへて 大納宮俊實 堀河院の御時中宮はじめて遷御の時松契遐年といへる事をよめる 水の面に松の志づえのひぢぬれば千歳は池の心なりけり 中納言實行 禁中翫花といへる心をよめる 九重に久しくにほへ八重櫻のどけき春のかぜと志らずや 源師俊朝臣 花契遐年といへる事をよめる 萬代とさしてもいはじさくら花かざゝむ春の限なければ 藤原國行 橘俊綱の朝臣の家の歌合に祝の心をよめる 自ら我身さへこそ祝はるれ君が千世にも逢はまほしさに 源俊頼朝臣 百首の歌の中に祝の心をよめる 君が代は松の上葉におく露の積りて四方の海となるまで 大納言經信 祝の心をよめる 君が代の程をば志らで住吉の松をひさしと思ひけるかな 永成法師 後一條院の御時弘徽殿の女御の歌合に祝の心をよめる 君が代は末の松山はる％＼とこす白浪のかずも志られず 堀河院御製 嘉承二年三月鳥羽殿の行幸に池上花といへる事をよませ給ひける 池水の底さへ匂ふ花ざくらみるともあかじ千世の春まで 藤原行盛 大甞會の主基方、辰の日參入音聲に皷山をよめる 音たかき皷の山の打ちはへて樂しき御代となるぞ嬉しき 藤原敦光朝臣 悠紀方の朝日の里をよめる 曇りなき豐のあかりに近江なる朝日のさとは光さしそふ 巳日の樂の破に雄琴の里をよめる 松風の雄琴の里にかよふにぞをさまれる世の聲は聞ゆる 藤原家經朝臣 後冷泉院の御時の大甞會の主基方、備中國二萬郷をよめる みつぎ物はこぶよぼろを數ふればにまの里人數そひに鳬 高階明頼 同じ國いな井のさとを人にかはりてよめる 苗代の水はいな井に任せたり民やすげなる君が御代かな 皇后宮肥後 祝の心をよめる いつとなく風ふく空にたつ塵の數も志られぬ君が御代哉 太宰大貳長實 花契遐年といへる事をよめる 花もみな君が千年をまつなれば何れの春か色もかはらむ 周防内侍 攝政左大臣、中將にて侍りける頃春日祭の使にくだりけるに周防内侍女使にてくだりけるに爲隆卿行事の辨にて侍りけるがもとにつかはしける いかばかり神も哀れと三笠山二葉の松の千代のけしきを 藤原道經 題志らず 君が代はいく萬代かかさぬべきいつぬき川のつるの毛衣 中納言通俊 宇治前太政大臣の家の歌合に祝の心をよめる 君が代は天つ兒屋根の命より祝ひぞ初めし久しかれとは 大藏卿匡房 君が代はくもりもあらじ三笠山みねに明日のさゝむ限は 大夫典待 新院の北側にて藤花久匂といへる事をよめる 藤浪は君が千年を松にこそかけて久しくみるべかりけれ 源忠季 祝の心をよめる 君が代は富のを川の水すみて千年をふ共絶えじとぞ思ふ 藤原爲忠 實行卿の家の歌合に祝の心をよめる 瑞がきの久しかるべき君が代を天照神やそらにしるらむ 宇治前太政大臣 前の中宮始めて内へまゐらせ給ひける夜[1]雲のふりて侍りければ六條右大臣のもとへ遣はしける 雪積る年のしるしにいとゞしく千年の松の花さくぞみる 六條右大臣 かへし つもるべし雪積るべし君が代は松の花さく千度みるまで 後冷泉院御製 天喜四年皇后宮の歌合に祝の心をよませ給うける 長濱の眞砂の數も何ならずつきせずみゆる君が御代かな 源頼家朝臣 松上雪をよめる 萬代の例とみゆる松の上に雪さへつもる年にもあるかな 源俊頼朝臣 前齋宮伊勢におはしましける頃石などりのいしあはせといへる事をせさせ給ひけるに祝のこゝろをよめる 曇りなく豐さかのぼる朝日には君ぞつかへむ萬代までに [1] Shinpen kokka Taikan (Tokyo: Kadokawa Shoten, 1983, vol. 1; hereafter cited as SKT) reads 雪. 金葉和歌集卷第六 別離歌 大納言經長 兼房の朝臣丹後守にてくだりけるにつかはしける 君うしや花のみやこの花をみて苗代水にいそぐこゝろは 藤原兼房朝臣 かへし よそにきく苗代水に哀れわがおりたつ名をも流しつる哉 堀川右大臣 重尹、帥になりてくだり侍るに人々うまのはなむけし侍りける時よめる かへるべきたびの別となぐさむる心にたがふ涙なりけり 讀人志らず 題志らず 後れゐて我がこひをれば白雲のた靡く山を今日やこゆ覽 前太宰大貳長房朝臣 經輔卿つくしへくだり侍りけるにぐしてくだりけるに道より上東門院に侍りける人につかはしける かたしきの袖に獨はあかせどもおつる涙ぞ夜を重ねぬる 上東門院 是を御覽じてかたはらにかきつけさせ給ひける 別路をげにいか計歎くらむ聞く人さへぞそでは濡れける 源爲成 源公定が大隈守になりてくだりける時月あかゝりける夜わかれを惜みてよめる はるかなる旅の空にもおくれねば羨ましきは秋の夜の月 共政朝臣妻 對馬守にて小槻のあきみちが下りける時つかはしける おきつ島雲居のきしをゆき返りふみかよはさむ幻もがな 參議師頼 としよりが伊勢へまかることありてくだりけるとき人々うまのはなむけし侍りける時よめる 伊勢の海をのゝふるえに朽果てゞ都の方へ歸れとぞ思ふ 源行宗朝臣 待ちつけむ我身なりせば歸るべき程を幾度君にとはまし 中納言國信 百首の歌の中に別の心をよめる 今日はさは立別るとも便あらばありやなしやの情忘るな 藤原基俊 秋ぎりの立別れぬる君によりはれぬ思にまどひぬるかな 藤原實綱朝臣 橘爲仲朝臣みちのくにゝくだりけるに人々うまのはなむけし侍りけるによめる 人はいさ我世は末に成りぬれば又逢坂もいかゞまつべき 藤原有定 戀しさは其人數にあらずとも都をしのぶうちにいれなむ 中納言通俊 經平卿にぐして筑紫へくだるとて遣はしける さしのぼる朝日に君を思ひ出むかたぶく月に我を忘るな 春宮大夫公實 かへし 朝日とも月ともわかず束のまも君を忘るゝ時しなければ 橘則光朝臣 みちのくにへまかりけるにあふさかの關よりみやこへつかはしける われ獨いそぐと思ひし東路に垣根の梅はさきだちにけり 金葉和歌集卷第七 戀歌 小一條院御製 五月五日はじめたる女のもとに遣はしける 志らざりき袖のみぬれて菖蒲草斯る戀路に生ひむ物とは 大江公資朝臣 女のもとにつかはしける 篠薄上葉にすがくさゝがにのいかさまにせば人靡きなむ 神祇伯顯仲 曉のこひをよめる さりともと思ふ限は忍ばれて鳥と共にぞねはなかれける 春宮大夫公實 つれなかりける女のもとにつかはしける これにしく思ひはなきを草枕たびにかへすはいな莚とや 俊よりの朝臣 後朝の心をよめる 我戀はおぼろの清水いはでのみせき遣る方も無て暮しつ 藤原顯輔朝臣 顯李卿の家にて人々戀の歌よみけるによめる あふとみて現のかひはなけれども儚きゆめぞ命なりける 源雅光 女のもとに遣はしける 逢ふ迄は思もよらず夏引のいとほしとだにいふと聞ばや 宣源法師 從二位藤原親子の家の雙紙合に戀の心をよめる 今は唯ねられぬいをぞ友にする戀しき人の縁りと思へば 太宰大貳長實 思遣れ須磨のうらみてねたる夜の片しく袖にかゝる涙を 津守國基 ものいひける女の髮をかきこして見けるをよめる 朝ね髮誰が手枕にたばつけてけさは形見に振越してみる 讀人志らず 題志らず 戀すてふ名をだに流せ涙河つれなき人もきゝやわたると なにせむに思ひかけゝむ唐衣戀しき事はみさをならぬに 中納言雅定 あふ事はいつと渚の濱千鳥なみの立居にねをのみぞなく 春宮大夫公實 ある宮ばらに侍りける人の忍びて宮をいでゝあやしの小家にてもの申して後、日ごろありて遣はしける 思ひいづやありし其よの呉竹は淺ましかりしふし所かな 少將公教母 顯李卿の家にて寄織女戀といふこゝろをよめる 棚機は又こむ秋も頼むらむ逢夜も志らぬ身をいかにせむ 源師俊朝臣 寄水鳥戀といへることをよめる 水鳥の羽風に騒ぐさゞ浪のあやしきまでもぬるゝ袖かな 左兵衞督實能 寄夢戀といへる事をよめる 夢だにあふとは見えよさもこそは現につらき心なり共 中納言顯隆 題志らず 白雲のかゝる山路をふみゝてぞいとゞ心は空になりける 源顯國朝臣 中納言俊忠卿の家にてたのめてあはぬ戀といへる心をよめる 逢見むと頼むればこそ呉機織怪しやいかゞたち歸るべき 中納言實行 忍戀の心をよめる 谷川のうへは木葉にうづもれて下に流ると人志るらめや 藤原基光 月前戀といへる事をよめる 眺むれば戀しき人のこひしきに曇らばくもれ秋の夜の月 讀人志らず 題志らず つらし共愚なるにぞ言はれけるいかに恨むと人に知せむ 藤原知房朝臣 もの申しける人の、前の中宮にまゐりにければなごりを戀ひて月のあかゝりける夜いひつかはしける 面影は數ならぬ身にこひられて雲居の月を誰とみるらむ 讀人志らず さはる事ありて久しう音づれざりける女のもとよりいひ送り侍りける 淺ましやなどかきたゆる藻鹽草さ社は蜑のすさびなり共 内大臣家小大進 文ばかりおこせていひたえにける人のもとにいひつかはしける ふみそめて思ひ歸りし紅の筆のすさびをいかで見せけむ 長實卿母 實行卿の家の歌合に戀の心をよめる 志るらめや淀の繼橋よと共につれなき人を戀ひ渡るとは 藤原道經 戀わびておさふる袖や流れ出づる涙の川の井堰なるらむ 少將公教母 流れての名にぞ立ちぬる涙川人め包みをせきしあへねば 皇后宮右衛門佐 題志らず 涙川袖のゐせぎもくちはてゝ淀むかたなき戀もするかな 源顯國朝臣 かくとだにまだ岩代の結び松むすぼゝれたるわが心かな 藤原顯輔朝臣 女のもとにつかはしける 戀すてふもじの關守いくたびか我かきつらむ心づくしに 左兵衛督實能 命だにはかなからずば年ふとも逢見む事をまたまし物を 源行宗朝臣 後朝の心をよめる つらかりし心ならひにあひみても猶夢かとぞ疑はれける 春宮大夫公資 堀河院の御時の艷書合によめる 思ひあまりいかでもらさむ奧山の岩がきこむる谷の下水 藤原顯輔朝臣 こひの心をよめる 年ふれど人もすさめぬわが戀や朽木の杣の谷のうもれぎ 讀人志らず あるまじき人をおもひかけてよめる いかにせむ數ならぬ身に從はで包むそでより落つる涙を 太宰大貳長實 院の熊野にまゐらせおはしましける時御迎にまゐりてたびの床の露けかりければよめる 夜もすがら草の枕におく露はふるさとこふる涙なりけり 神祇伯顯仲 忍戀の心をよめる 志らせばやほのみしま江に袖ひぢて七瀬の淀に思ふ心を 相模 野わきしたりけるにいかゞなどおとづれたりける人の其の後又音もせざりければつかはしける 荒かりし風の後より絶ぬるはくもでにすがく糸にや有覽 源俊頼朝臣 國信卿の家の歌合に夜戀の心をよめる よとともに玉ちる床のすが枕見せばや人に夜のけしきを 相模 五月五日わりなくもていでたる所にこもといふものをひきたりけるを忘れがたさにいひ遣はしける 菖蒲にもあらぬ眞菰を引きかけし假の夜殿の忘られぬ哉 橘季通 閏五月侍りけるとし人をかたらひけるが後の五月すぎてなど申しければよめる なぞもかくこひぢに立ちて菖蒲草餘り長くも五月なる覽 神祇伯顯仲 人のもとにつかはしける おのづから夜がるゝ程のさ莚は涙の憂になるとしらずや 相模 そら事いひて久しうおとせぬ人のもとにいひつかはしける ありふるも憂世なりけりながゝらぬ人の心を命ともがな 藤原惟規 人をうらみてつかはしける 池にすむ我名ををしのとり返す物にもがなや人を恨みじ 藤原正家朝臣 女のもとにまかりたりけるに今夜はかへりねとまうしければ歸りにける後ひと日はいかに思ひしなど申しければいひ遣はしける 秋風に吹き返されて葛の葉のいかに恨みし物とかはしる 藤原有教母 かたらひ侍りける人のあながちに申さする事のありければ遣はしける 從へば身をば捨てゝむ心にも叶はでとまる名社惜しけれ 藤原忠隆 長實卿の家の歌合に戀の心をよめる 包めども涙の雨のしるければ戀する名をもながしつる哉 春宮大夫公實 人にかはりて 白菊のかはらぬ色も頼まれず移ろはでやむ秋しなければ 藤原惟規 人を恨みてつかはしける 島風にしばたつなみのたちかへり恨みても猶頼まるゝ哉 前齋宮内侍 なき名立てける人のもとにつかはしける 淺ましや逢瀬も志らぬ名取川まだきに岩間洩すべしやは 左京大夫經忠 逢不遇戀といへる事をよめる 一夜とはいつか契りし河竹の流れてとこそ思ひそめしか 皇后宮式部 俊忠卿の家にて戀歌十首人々によませ侍りけるにちかひてあはずといへる事をよめる 逢見ての後つらからばよゝをへて此より勝る戀に惑はむ 源俊頼朝臣 實行卿の家の歌合にこひの心をよめる いつとなく戀に焦るゝ我身よりたつや淺間の煙なるらむ 藤原成通朝臣 戀の歌とてよめる 後の世と契りし人もなき物をしなばやとのみいふぞ儚き 攝政左大臣 いはぬまは下はふ芦の根を繁み隙なき戀を君志るらめや 白河女御越中 かたらひける人のかれ％＼になりてうらめしかりけるにつかはしける まちし夜のふけしを何と歎き劔思絶えても過しける身を 律師實源 戀の心を人々よみけるによめる 命をしかけて契りし中なればたゆるはしぬる心地社すれ 皇后宮美濃 かきたえて程はへぬるを笹蟹の今は心にかゝらずもがな 攝政左大臣 旅宿戀を みせばやな君しのびねの草枕玉ぬきかくる旅のけしきを 皇后宮肥後 堀河院の御時艷書合によめる 思ひやれとはで日をふる五月雨に獨やどもるそでの雫を 美濃 皇后宮にて人々戀の歌つかうまつりけるに被返書戀といへる事を こふれども人の心のとけぬにはむすばれながら歸る玉章 攝政左大臣 人々に戀の歌よませ侍りけるに人にかはりて 心ざし淺ぢが末におく露のたまさかにとふひとは頼まじ 藤原爲忠 寄三日月戀をよめる 宵のまに仄かに人をみか月のあかで入りにし影ぞ戀しき よみ人志らず 忍戀をよめる 忍ぶれどかひも渚のあま小舟浪のかけてもいまは恨みじ 三宮大進 雲居寺の歌合に人にかはりて戀の心をよめる なぞもかく身にかふ計思ふらむ逢見む事も人のためかは 攝政左大臣 寄花戀 あだなりし人の心に較ぶれば花もときはの物とこそみれ 修理大夫顯季 百首の歌の中に戀の心をよめる わが戀は烏ばにかく言の葉のうつらぬ程はしる人もなし 源雅光 攝政左大臣の家にて戀のこゝをよめる あやにくに焦るゝ胸もある物をいかに乾かぬ袂なるらむ 大中臣公長朝臣 寄山戀といへる事をよめる 戀侘びて思ひ入るさの山の端にいづる月日の積りぬる哉 藤原公教 つれなかりける人のもとにあふよしの夢を見てつかはしける 轉寐にあふと見つるは現にてつらきを夢と思はましかば 源雅光 攝政左大臣の家にて寄花戀といへる事をよめる 吹く風にたへぬ梢の花よりもとゞめがたきは涙なりけり 源俊頼朝臣 權中納言俊忠卿の家にて戀の歌十首人々よみけるに來不留戀といへる事をよめる おもひ草葉末に結ぶ白露のたま／＼きては手にも溜らず 春宮大夫公實 女を恨みて遣はしける 芦根はふ水の上とぞ思ひしを憂はわが身にありける物を 橘俊宗女 重服になりたる人の立ちながらまうでこむと申しければつかはしける 立ち乍きたりとあはじ藤衣ぬぎ捨てられむ身ぞと思へば 前中宮上總 戀の心を人にかはりてよめる 石走る瀧の水上はやくより音にきゝつゝこひわたるかな 皇后宮女別當 たのめおく言の葉だにもなき物を何にかゝれる露の命ぞ 金葉和歌集卷第八 戀歌下 良暹法師 始めたる戀のこゝろをよめる かすめては思ふ心をしるやとて春の空にも任せつるかな 藤原範永朝臣 公任卿の家にて紅葉、海の橋立、戀と三つの題を人によませ侍りけるにおそくまかりて人々みなかきけるほどなりければ三つの題を一つによめるうた こひわたる人にみせばや松の葉も下もみぢする天の橋立 源師俊朝臣 後朝戀の心をよめる 東雲の明けゆく空も歸るさは涙にくるゝ物にぞありける 内大臣 月増戀といへる事をよめる いとゞしく面影にたつ今宵哉月見よとしも契らざりしを 藤原顯輔朝臣 戀の心を 戀侘びてねぬ夜積れば敷妙のさへこそうとくなりけれ 藤原仲實朝臣 鳥羽殿の歌合にこひの心をよめる 夜と共に袖のかわかぬ我が戀やとしまが磯によする白浪 中納言雅定 晩のこひといへる事をよめる 逢事を今宵と思はゞ夕づく日いる山のはも嬉しからまし 右兵衛督伊通 戀の心をよめる 山の井の岩もる水に影みれば淺ましげにもなりにける哉 太宰大貳長實 皇后宮にて人々こひの歌つかうまつりけるによめる 陸奧の思ひしのぶにありながら心にかゝるあふの松ばら 皇后宮權大夫師時 戀の心をよめる 人しれぬ戀をしすまの浦人は泣き潮垂れて過すなりけり 權僧正永縁 奈良の人々百首の歌よみけるに恨の心をよめる 思はむと頼めし人の昔にもあらずなるみの恨めしきかな 隆源法師 戀の歌とてよめる くるゝまも定めなき世に逢事をいつ共志らで戀ひ渡る哉 前中宮越後 藏人家時かれ％＼になりけるを恨みていひ遣はしける 人心あさ澤水のね芹こそかるばかりにもつまゝほしけれ 修理大夫顯季 俊忠卿の家にて戀の歌十首人々よみけるにたち聞きて戀ふといへる事をよめる わぎも子が聲たちきゝし唐衣その夜の露に袖はぬれけり 讀人志らず 我をばかれ％＼になりてこと人の許へまかると聞きてつかはしける ことわりや思ひくらぶのやま櫻匂まされる花をめづるも 周防内侍 郁芳門院の根合に戀のこゝろをよめる 戀ひわびて眺むる空の浮雲や我が志たもえの烟なるらむ 前齋宮河内 人をうらみて五月五日につかはしける 逢事のひさしにふける菖蒲草唯かりそめの妻とこそ見れ 太宰大貳長實 戀の心をよめる つらきをも憂をも志らぬ身の程に戀しさ爭で忘れざる覽 前中宮上總 題志らず さきの世の契を志らで儚くも人をつらしと思ひけるかな 源俊頼朝臣 戀の歌よみける所にてよめる 忘草志げれる宿をきてみれば思の木よりおふるなりけり 讀人しらず 人をうらみて 今よりは思ひも出でじ恨めしといふも頼みのかゝる契は 左兵衞督實能 逢不遇戀をよめる 思ひきや逢見し夜はの嬉しさに後のつらさの勝るべしとは 讀人志らず 人をうらみける頃心地例ならずおぼえければよめる あはず共なからむ世には思ひ出よ我ゆゑ命絶えし人かと 藤原永實 女のがり遣はしける する墨も落つる涙に洗はれて戀しとだにもえ社かゝれね 中納言國信 家の歌合に初戀を 色みえぬ心ばかりは靜むれど涙はえこそ志のばざりけれ 讀人志らず 題志らず 逢事は夢計にてやみにしをさこそみしかと人にかたるな 大納言經信 芦垣の隙なくかゝるくものいの物むつかしく繁るわが戀 藤原忠隆 おさふれどあまる涙はもる山の歎きにおつる雫なりけり 橘俊宗女 なき名たちける頃月をみてよめる 如何にせむ歎の杜は茂けれど木の間の月の隱れなき世を 前齋院肥後 もの申しける人の久しう音もせざりければ遣はしける 芦ぶきのこや忘らるゝつまならむ久しく人の音信もせぬ 左兵衛督實能 戀の心をよめる 我戀の思ふ計の色にいでばいはでも人にみえましものを 春宮大夫公實 もろともに敦公をまちけるにさはる事ありていりにける後鳴きつやなどたづねけるを聞きてよめる 郭公雲居のよそになりしかば我ぞなごりの空に泣かれし 藤原成通朝臣 冬戀といへる事を 水の上にふる白雪の跡もなく消や志なまし人のつらさに 權僧正永縁 多聞といへる童をよびに遣はしたりけるに見えざりければ月のあかゝりける夜よめる まつ人の大空わたる月ならばぬるゝ袂にかげはみてまし 攝政左大臣 寄水鳥戀 あふ事も渚にあさる蘆鴨のうきねをなくと人志るらめや 盛經母 人を恨みてよめる さのみやは我身の憂に爲果てゝ人のつらきを恨みざるべき 源雅光 攝政左大臣の家にて戀の心をよめる 名に立るあはでの浦の蜑だにもみるめは潜く物と社きけ 前齋宮甲斐 うらめしき人のあるにつけて昔思ひ出でらるゝ事ありて 今人の心をみわの山にてぞすぎにしかたは思ひ志らるゝ 橘俊宗女 忘れたる人のおもひ出でゝ音づれたるによめる めづらしや岩間に淀む忘水いく世をすぎて思ひいづらむ 左京大夫經忠 皇后宮にて山里戀といへる事をよめる 山里の思ひかけぢにつらゝゐてとくる心のかたげなる哉 讀人志らず 山の歌合にこひの心をよめる たまかさに逢ふ夜は夢の心地して戀しもなどか現なる覽 中原章經 いかでかと思ふ人のさもあらぬさきにさぞなど人の申しければよめる こひわぶる君にあふてふ言の葉は僞さへぞ嬉しかりける 前中納言資仲 伊賀少將がもとへつかはしける よもの海の浦々毎にあされ共怪しやみえぬいけるかひ哉 伊賀少將 かへし 邂逅に浪の立寄る浦々はなにのみるめのかひかあるべき 源親房 忍戀の心をよめる 物をこそしのべばいはぬ岩代の森にのみもるわが涙かな 橘俊宗女 ものおもひ侍りけるころ月のあかゝりける夜あかざりし面影つねよりもたへがたくてよめる つれ％＼と思ぞ出づるみし人をあはで幾月詠めしつらむ 上總侍從 題志らず あさましや涙の浮ぶわが身かな心かろくは思はざりしを 源縁法師 ものへまかりける道にはした物のあひたりけるをとはせ侍りければ上東門院に侍るすまひこそとなむ申すといひけるを聞きていひ遣しける 名聞くより兼ても移る心哉いかにしてかはあふべかる覽 民部卿忠教 戀の心をよめる こひわびてたえぬ思の煙もやむなしき空の雲となるらむ 大納言經信 女のもとへ遣はしける 逢事はいつともなくて哀れわがしらぬ命に年をふるかな 藤原顯綱朝臣 ある所にて女房のながき髮を打ちいだして見せければよめる 人しれず思ふ心を叶へなむかみ顯はれて見えぬとならば 中納言俊忠 堀河院の御時艷書合によめる 人しれぬ思ありその浦風に浪のよるこそいかまほしけれ 一宮紀伊 かへし 音にきく高師の浦の仇波はかけじや袖のぬれもこそすれ 攝政家堀川 くれには必とたのめたりける人のはつかの月出づるまで見えざりければよめる 契りおきし人も梢の木間よりたのめぬ月の影ぞもりくる 江侍從 心かはりたる人のもとへ遣はしける 目のまへにかはる心を涙河ながれてやとも思ひけるかな 源兼昌 國信卿の家の歌合に初戀の心をよめる けふ社は岩瀬の杜の下紅葉色に出づれば散りもしぬらめ 出羽辨 雪の朝に出羽辨がもとよりかへり侍りけるにこれよりおくりて侍りける 送りては歸れと思ひし魂の行きさすらひてけさはなき哉 大納言經信 かへし 冬の夜の雪げの空にいでしかど影より外に送りやはせし 前齋院六條 住みかをしらせぬ戀といへる事をよめる 行方なくかき籠るにぞひき繭のいとふ心の程はしらるゝ 讀人志らず よにあらむ限はわすれじと契りたりける人の久しう音もせざりければよめる 人はいざありもやす覽忘られて問れぬ身社なき心地すれ 源俊頼朝臣 寄關戀をよめる 勿來といふ事をば君が言草を關の名ぞとも思ひけるかな 讀人志らず としごろもの申しける人のたえて音づれざりければつかはしける はやくよりあさき心を見てしかば思ひたえにき山川の水 題志らず もらさばや細谷川のうもれ水かげだに見えぬ戀に沈むと 男の今日は方たがへにものへまかるといはせ侍りければ遣はしける 君こそは一夜廻りの神ときけなにあふ事の方たがふらむ 藤原顯輔朝臣 後朝戀の心を 梓弓かへるあしたの思には引きくらぶべき事のなきかな 皇后宮少將 人のもとよりせめて袖ぬらす樣をみせばやなゝどいはせたりければよめる 恨むともみるめもあらじ物ゆゑに何かは蜑の袖濡すらむ 修理大夫顯季 旅宿戀といへることをよめる 戀しさをいもしるらめや旅ねして山の雫に袖ぬらすとは 一宮紀伊 人の夕方まうでこむと申したりければよめる 恨むなよ影みえ難き夕月夜おぼろげならぬ雲間まつ身ぞ 藤原永實 くら人にて侍りける頃内をわりなく出でゝ女のもとにまかりてよめる 三日月の朧げならぬ戀しさにわれてぞ出づる雲の上より 源信宗朝臣 周防内侍したしくなりて後ゆめ／＼この事もらすなゝど申しければよめる 逢はぬ夜は睡ろむ程のあらば社夢にもみきと人に語らめ 左京大夫經忠 なき名たつといへる事をよめる 人志れぬなき名はたてど唐衣かさねぬ袖はなほぞ露けき 大中臣輔弘女 人をうらみてよめる 味氣なく過ぐる月日ぞ恨めしき逢見し程を隔つと思へば 僧都公圓 三井寺にて人々戀の歌詠けるに詠る つらしとも思はむ人は思はなむ我なれば社身をば恨むれ 讀人志らず かたらひける女のもとにまからむなど申しけれどさはる事ありてまからざりければ五月雨のころおくりて侍りける 梅雨の空頼めのみ隙なくて忘らるゝ名ぞ世にふりぬべき 左兵衞督實能 返し 忘られむ名はよにふらじ梅雨も爭でか暫し小休ざるべし 讀人志らず 題志らず あま雲のかへしの風の音せぬは思はれじとの心なるべし 足曳の山のまに／＼倒れたるからきは獨ふせるなりけり 津の國のまろやは人を芥河君こそつらきせゞはみえしか あふみてふ名は高島に聞ゆれどいづらはこゝに栗本の里 笠とりの山によをふる身にしあれば炭燒きもをる我心哉 み熊野に駒の躓く青つゞら君こそまろがほだしなりけれ こりつむる歎をいかにせよとてか君に逢期の一節もなき 逢期なき物と志る／＼何にかは歎を山とこりはつむらむ うとましや木の下蔭の忘れ水いくらの人の影をみつらむ 謀るめる言のよきのみ多けれど空歎をばこるにやある覽 逢事の今は形見のめをあらみもりて流れむ名こそ惜けれ 逢事は片ねぶりなるいそ額ひねりふす共かひやなからむ 近江にかありといふなる餉山君は越えけり人とねくさし 逢事の交野に今は成ぬれば思ふがりのみゆくにや有る覽 逢事はながめふる屋の板廂さすがにかけて年のへぬらむ かしがまし山の下行くさゞれ水あなかま我も思ふ心あり 盗人といふもことわりさ夜中に君が心をとりにきたれば はな漆こやぬる人のなかりけるあなはらぐろの君が心や 前齋院六條 寄石戀といへる事をよめる あふ事をとふ石神のつれなきにわが心のみ動きぬるかな 源雅光 攝政左大臣の家にて戀の心を詠る 數ならぬ身をうぢ川のはし／＼といはれ乍も戀渡るかな 修理大夫顯季 戀の歌十首人々よみけるに來不留といふ事をよめる 玉津島きしうつ浪の立ち歸りせないでましぬ名殘久しも 春宮大夫公實 戀の歌とてよめる 逢事は舟人よわみこぐ舟のみをさかのぼる心地こそすれ 顯仲卿母 心からつきなき戀をせざりせば逢はで闇には惑ざらまし 内大臣家小大進 斯ばかり戀の病は重けれどめにかけさげてあはぬ君かな 源顯國朝臣 攝政左大臣の家にて、時々あへりといへる事をよめる 我戀は志づの志げ糸すぢよわみ絶間は多く來るは少なし 源俊頼朝臣 戀の歌人々よみけるによめる 淺ましやこは何事の樣ぞとよ戀せよとても生れざりけり 源行宗朝臣 寄夢戀をよめる つらかりし心ならひに逢見てもなほ夢かとぞ疑はれける 源俊頼朝臣 俊忠卿の家にて戀の歌十首人々よみけるにおとしめてあはずといへる事をよめる 怪しきも嬉しかり鳬卑しむる其言の葉にかゝると思へば 金葉和歌集卷第九 雜部上 大納言經信 むかし道方卿にぐしてつくしにまかりて安閑寺にまゐりて見侍りけるみぎりの梅の我が任にまゐりてみれば木のすがたは同じさまにて花の老木になりて所々さきたるをみてよめる 神垣に昔わがみし梅のはなともに老木となりにけるかな 攝政左大臣 山家鶯といへる事を人々によませ侍りける次に 山里もうきよのなかをはなれねば谷の鶯ねをのみぞなく 三宮 圓宗寺の花を御覽じて後三條院の御事などおぼしいでゝよませたまへりける 植置きし君もなきよに年へたる花は我身の心地こそすれ 權僧正永縁 花見の御幸を見て妹の内侍のもとにつかはしける 行末のためしとけふを思ふとも今いくとせか人に語らむ 内侍 かへし 幾年も君ぞかたらむつもりゐて面白かりし花のみゆきを 僧正行尊 大峯にておもひもかけずさくらの花の咲きたりけるをみてよめる もろともにあはれと思へ山櫻花よりほかにしる人もなし 源行宗朝臣 堀河院の御時殿上人あまたぐして花見ありきけるに仁和寺に行宗の朝臣ありときゝて懷紙やあると尋ねて侍りければつかはすとてうへにかきつけ侍りける歌 いく年に我なりぬらむ諸人の花みる春をよそにきゝつゝ 源定信 山ざとに人々まかりて花の歌よみけるによめる みな人は吉野の山の櫻花をりしらぬ身やたにのうもれ木 右近將曹秦兼方 後三條院かくれさせおはしまして後又のとしの春さかりなる花をみてよめる こぞ見しに色も變らず咲きに鳬花こそ物は思はざりけれ 藤原顯仲朝臣 つかさめしの頃よろづにうらやましき事のみ聞えければよめる 年ふれど春にしられぬ埋木ははなの都にすむかひぞなき 藤原惟信朝臣 藏人おりて臨時祭の陪從し侍りけるに右中辨伊家が許につかはしける 山吹もおなじかざしの花なれどくもゐの櫻なほぞ戀しき 神主大膳武忠 隆家卿太宰の帥に二度なりて後のたび香椎の御社に參りたりけるに神主ことのもとゝ杉の葉を折りて帥のかうぶりにさすとてよめる 千早振かしひの宮の杉の葉を二たびかざすわがきみぞ君 良暹法師 源心、座主になりてはじめて山にのぼりたりけるにやすみたる所にて歌よめと申しければよめる 年をへて通ふ山路は變らねどけふはさか行く心地社すれ 藤原家綱 藤原基清がくら人にてかうぶり賜はりておりにければ又の日つかはしける 思ひかねけさは空をやながむらむくもの通路霞へだてゝ 源俊頼朝臣 一品宮天王寺にまゐらせ給ひて日頃御念佛せさせ給ひけるに御ともの人々住吉にまゐりて歌よみけるによめる いく返り花咲きぬらむ住吉の松も神代のものとこそきけ 中納言基長 田家老翁といへることをよめる 丈夫は山田の庵に老いにけり今いく秋にあはむとすらむ 三宮 仁和寺にすませ給ひける頃いつまでさてはなどみやこより人のたづね申したりければよませ給へる かくてしもえぞすむまじき山ざとの細谷川の心ぼそさに 僧正行尊 大峯の岩やにてよめる 草の庵を何露けしと思ひけむもらぬ岩やも袖はぬれけり 律師慶範 良暹法師をうらむる事ありけるころむつき一日にまうできて又久しうみえざりければいひつかはしける 春の來し其日氷柱はとけにしを又何事にとゞこほるらむ 藤原正季 對山待月といへる事をよめる 此よには山の端出る月をのみまつことにてもやみぬべき哉 僧正行尊 山家にて有明の月を見てよめる 木の間もる片われ月の仄かにも誰か我身を思ひ出づべき 平康貞母 山寺に月のあかゝりけるに經のたふときをきゝて涙のおちければよめる いかでかは袂に月の宿らましひかりまちとる涙ならずば 源師光 宇治前太政大臣時の歌よみどもに月の歌よませけるにもれて公實卿のもとに遣はしける 春日山みねつゞきてる月影にしられぬ谷の松もありけり 橘能元 僧都頼基光明山にこもりぬと聞きてつかはしける 羨ましうきよを出でゝいか計くまなき峯の月をみるらむ 僧都頼基 かへし もろともに西へやゆくと月影の隈なき峯を尋ねてぞこし 六條右大臣北方 郁芳門院伊勢におはしましける時あからさまにくだりけるにすゞか川をわたりけるときよめる 早くより頼みわたりしすゞか川思ふことなる音ぞ聞ゆる 攝津 仲正が女皇后宮に始めてまゐりたりけるに琴引くときかせ給ひてひかせ給ひければつゝましながらひきならしけるを聞きてくちずさびのやうにて云ひかけゝる 琴の音や松ふく風に通ふらむ千世の例にひきつべきかな 美濃 かへし 嬉しくも秋のみやまの松風にうひ琴のねの通ひけるかな 内大臣家越後 月のあかゝりける夜人の琴ひくをきゝてよめる 琴の音は月の影にも通へばや空に調べの澄みのぼるらむ 大中臣輔弘 伊勢國の二見の浦にてよめる 玉櫛笥二見の浦のかひしげみまきゑにみゆる松のむら立 大納言經信 宇治前太政大臣布引の瀧見にまかりけるともにまかりてよめる 白雲とよそにみつれば足曳の山もとゞろにおつる瀧つ瀬 讀人志らず 天の河これやながれの末ならむ空よりおつる布引のたき 藤原惟規 選子内親王いつきにおはしましける時女房にもの申さむとて忍びてまゐりたりけるにさぶらひどもいかなる人ぞなどあらくまうしてとはせ侍りければたゝうがみにかきておかせ侍りける 神垣は木の丸殿にあらねとも名のりをせねば人咎めけり 六條右大臣北方 郁芳門院伊勢に坐しましける時六條右大臣の北方あからさまにくだりて侍りける時思ひかけずかねのこゑのほのかにきこえければよめる かみ垣のあたりと思ふにゆふ襷思ひもかけぬ鐘の聲かな 前齋宮内侍 前齋宮伊勢におはしける時寮の頭保俊御まつりの程とのゐ物の料にきぬをかりて程過ぎて是を忘れていまゝで返さゞりける事など申したりける返事にいひ遣はしける 歸さじとかねてしりにき唐衣戀しかるべき我身ならねば 小式部内侍 和泉式部保昌にぐして丹後國に侍りけるころ都に歌合のありけるに小式部内侍歌よみにとられて侍りけるを中納言定頼つぼねのかたにまうできて、歌はいかゞせさせ給ふ、丹後へ人は遣はしけむや、使はまうでこずや、いかに心もとなくおぼすらむなどたはぶれて立ちけるをひきとゞめてよめる 大江山いく野の道の遠ければまだふみもみずあまの橋立 修理大夫顯季 百首の歌の中に夢の心をよめる うたゝねの夢なかりせば別れにし昔の人を又みましやは 參議師頼 百首の歌にたびの心をよめる 小夜中に思へばかなし陸奥のあさかの沼に旅寢してけり 藤原顯輔朝臣 この集撰しける時こはれておくるとてよめる 家の風吹かぬもの故羽束師の森の言の葉ちらし果てつる 平康貞女 しほ湯あみに西の海のかたへまかりたりけるにみるといふものをみづからつみて都なるむすめのもとへつかはすとて 磯なつむ入江の浪の立ちかへり君みるまでの命ともがな むすめ かへし 長居する蜑のしわざと見るからに袖の裏にもみつ涙かな 和泉式部 和泉式部石山にまゐりけるに大津にとまりて夜ふけてきゝければ人のけはひあまたしてのゝしりけるを尋ねければ、あやしの賤の女がよねしらげ侍るなりと申しけるを聞きてよめる 鷺のゐる松原いかに騒ぐ覽しらげばうたて里とよみけり 藤原時房 公實卿のもとにまかりたりけるに侍らざりければ出居におきたりける小弓をとりて侍にこれはおろしつとふれていでにけり。かの卿かへりて弓をたづねければ時房まうできてとりつと申しければおどろきて、院の御弓ぞ、とくかへせといひにつかはしたりければ御弓につけてつかはしける歌 梓弓さこそはそりの高からめはる程もなく返るべしやは 春宮大夫公實 をとこかれ％＼になりて程へてたがひにわすれて後人にしたしくなりにけりなど申すときゝてなげきける人にかはりてよめる 無名にぞ人のつらさは知られける忘られしには身をぞ恨みし 相摸 大貳資通忍びてもの申しけるを程もなくさぞなど人の申しければよめる 如何にせむ山田にかこふ垣柴の暫しのまだに隱無き身を 堀河院御製 肥後の内侍をとこにわすられてなげきけるを御覽じてよませ給ひける 忘られて歎く袂をみるからにさもあらぬ袖の萎れぬる哉 僧正行尊 水車をみてよめる 早き瀬にたえぬばかりぞ水車われも憂世に廻るとをしれ 堀河右大臣 れいならぬ事ありてわづらひけるころ上東門院に柑子奉るとて人にかゝせて奉りける 事へつる此身の程を數ふればあはれ梢になりにけるかな 上東門院 御かへし 過來ける月日の數もしられつゝこのみをみるも哀なる哉 大納言宗通 僧正行尊まうできてよるとゞまりてつとめて歸りけるとて獨鈷を忘れたりける返しつかはすとてよめる 草枕さこそは旅の床ならめけさしもおきて歸るべしやは 櫻井尼 をとこ心かはりてまうで來ずなりにける後をぎたりけるゑぶくろをとりにおこせたりければかきつけて遣はしける のきばうつま白の鷹の餌袋にをぎ餌もさゝで返しつる哉 少將内侍 後冷泉院の御時近江國より白き烏を奉りたりけるをかくして人にもみせさせ給はざりければ女房たちゆかしがり申しければ、おの／＼歌よみて奉れさてよくよみたらむ人にみせむと仰せ事ありければつかうまつれる たぐひなくよに面白き鳥なれば床しからずと誰か思はむ 讀人志らず 甲斐國よりのぼりてをばなる人のもとにありけるがはかなき事にてそのをばの、なありそとて逐ひいだしたりければよめる 鳥の子のまだかひ乍有らませばをばと云ふ物は生出ざらまし 修理大夫顯季 百首の歌のなかに山家をよめる 蜩の聲ばかりする柴の戸は入日のさすにまかせてぞみる 藤原仲實朝臣 題志らず 年ふれば我いたゞきにおく霜を草の上とも思ひけるかな 源行宗朝臣 殿上おりて侍りけるころ人の殿上しけるをきゝてよめる 羨まし雲のかけ橋たち返りふたゝびのぼる道を志らばや 平忠盛朝臣 殿上申しけるにゆるされざりければよめる 思ひきや雲居の月をよそにみて心の闇にまどふべしとは 内大臣家小大進 かたらひ侍りける人のかれ％＼になりければこと人につけて筑紫の方へまかりなむと志けるを聞きてをとこのもとよりまかるまじきよしを申したりければいひ遣はしける 身のうさもとふ一もじにせかれつゝ心筑紫の道は止りぬ 讀人志らず 男のなかりける夜こと人をつぼねにいれたりけるにもとの男まうできあひたりければさわぎてかたはらのつぼねの壁のくづれよりくゞりてにがしやりて又の日その逃したる局のぬしのがり、よべのかべこそうれしかりしかなどいひに遣はしたりければよめる ねぬるよのかべ騒しく見えしかど我ちがふれば事無り鳬 源光綱母 源頼家がもの申しける人の五節に出て侍りけるをきゝて、まことにやあまたかさねし小忌衣とよのあかりのくもりなきよにとよみて遣はしたりければかへしによめる 日蔭にはなき名立ち鳧をみ衣きてみよと社云べかりけれ 源俊朝朝臣[1] 經信卿にぐしてつくしに侍りけるころ肥後守盛房野劔のよきあり、みせむなど申して程へにければいかになどたづねられて忘れたるよしを申しければよめる なき蔭に懸けゝるたちもある物を銷束のまに忘果てぬる 僧正行尊 大峯の神仙といへる所に久しうはべりければ同行どもみなかぎりありてまかりにければ心細きによめる みし人は一人我身にそはねども後れぬものは涙なりけり 讀人志らず たゞならぬ人のもてかくしてありけるに子をうみてけるがもとよりうみたる梅をおこせたりければよめる 葉隱につはるとみえし程もなくこはうみ梅に成にける哉 前中宮甲斐 堀河院の御時中宮の女房たちを亮の仲實が紀伊守にて侍りける時わかの浦みせむとてさそひければあまたまかりけるにまからでつかはしける 人並に心計はたち添ひてさそはぬわかのうらみをぞする 藤原實信母 保實卿ほかにうつりてのちかのもとの所につねにみけるかゞみをとがせ侍りければくらきよしを申しけるを聞きてよめる ことわりや曇ればこそは増鏡映りし影もみえずなりにき 源師賢朝臣 月の入るを見てよめる 西へゆく心はたれもあるものを獨ないりそ山のはのつき 藤原隆資 爲仲の朝臣陸奥守にて侍りける時延任志つときゝてつかはしける まつ我は哀れ八十になりぬるをあふ隈川の遠ざかりぬる 藤原實光朝臣 したしき人の春日にまゐりて鹿のありつるよしなど申しけるをきゝてよめる 三笠山神の驗のいちじるく志かありけると聞くぞ嬉しき 藤原家經朝臣 屏風のゑに志かすがのわたり行く人たちわづらふかたかけたる所をよめる ゆく人も立ちぞ煩ふ志かすがの渡りや旅の泊りなるらむ 讀人志らず 題志らず 身のうさをおもひしとけば冬の夜も滯らぬは涙なりけり 皇后宮美濃 よな／＼はまどろまでのみ有明のつきせず物を思ふ頃哉 源雅光 上陽人苦最多、少思苦老亦苦といへる心をよめる 昔にもあらぬ姿になりゆけど歎きのみこそ面がはりせね 源俊頼朝臣 青黛畫眉々細長といへる事をよめる さりともとかく眉墨のいたづらに心細くも老いにける哉 僧正行尊 年ひさしく修行しありきてくま野にてげんくらべしけるを祐家卿まゐりあひてみけるに事のほかにやせおとろへて姿もあやしげに窶れたりければ見忘れてかたはらなる僧に、いかなる人ぞことのほかにしるしありげなる人かななど申しけるをきゝて遣しける 心こそ世をば捨てしかまぼろしの姿も人に忘られにけり 大中臣輔弘祭主にもあらざりけるころ祭主になさせ給へと太神宮に申しこひてねいりたりける夜の夢にまくらがみにしらぬ人の立ちてよみかけゝる歌 草のはの靡くもまたず露の身のおき所なくなげく頃かな 顯雅卿母 六條右大臣六條の家つくりていづみなどほりてとくわたりて見よなど申したりければよめる 千年まですまむ泉の底きよみ影ならべむと思ひしもせじ 忠快法師 宇治の平等院の主になりて宇治にすみつきてひえの山のかたをながめやりてよめる 宇治川のそこの水屑となりながら猶雲かゝる山ぞ戀しき 周防内侍 家を人にはなちてたつとて桂にかきつけ侍りける 住侘びて我さへ軒の忍ぶ草しのぶかた％＼しげき宿かな 津守國基 賀茂成助に始めてあひてもの申しけるついでにかはらけとりてよめる きゝわたるみたらし河の水清み底の心をけふぞみるべき 賀茂成助 かへし 住吉のまつかひありてけふよりは難波の事も知らす計ぞ 皇后宮大貳 皇后宮弘徽殿におはしましける頃俊頼西おもてのほそ殿にて立ちながら人にもの申し侍るに夜の更けゆくまゝに苦しかりければ上にゐたりけるをみて、たゝみをしかせばやと女の申しければ石だゝみ布かれて侍るめると申すを聞きてよめる 石だゝみありける物を君に又しくものなしと思ひける哉 天台座主仁覺 大原の行蓮聖人がもとへ小袖つかはすとてよめる 憐まむと思ふ心は廣けれどはぐゝむ袖のせばくもある哉 源俊頼朝臣 百首の歌の中に述懷の心をよめる 世中は憂身にそへる影なれや思ひ捨つれど離れざりけり 讀人志らず 男につきて越前國にまかりたりけるに男心かはりてつねにはしたなければ都なるおやのもとへいひ遣はしける 打頼む人の心はあらち山こしぢくやしき旅にもあるかな おや かへし 思ひやる心さへこそ苦しけれあらちの山の冬のけしきは 參議師頼 思ふ事侍りける頃よめる 徒に過ぐる月日をかぞふれば昔をしのぶねぞなかれける 源師賢朝臣 鏡をみるに影のかはりゆくを見てよめる 變り行く鏡の影をみるからにおいその森の歎きをぞする 源顯國朝臣 前太政大臣の家に侍りける女を中將忠宗の朝臣と少將顯國と共にかたらひ侍りけるに忠宗にあひにけり。其後程もなく忘られけりときゝて女のがりいひつかはしける 小搖ぎのいそぎて逢ひしかひもなく浪寄りこすと聞くは誠か 藤原公教 藏人親隆がかうぶり給はりて又の日つかはしける 雲の上になれにし物を芦鶴の逢事かたにおりゐぬるかな 源俊頼朝臣 堀河院の御時源俊重が式部丞申しける由文にそへて頭の辨重資が許へつかはしける 日の光あまねき空のけしきにもわが身一つは雲隱れつゝ 周防内侍 是をそうしければ内侍周防をめしてこれが返しせよとおほせ事ありければつかうまつれる 何か思ふ春の嵐に雲晴れてさやけき影はきみぞみるべき その後なりにけると云々。 [1] Shinpen kokka Taikan (Tokyo: Kadokawa Shoten, 1983, vol. 1; hereafter cited as SKT) reads 源俊頼朝臣. 金葉和歌集卷第十 雜部下 藤原基俊 公實卿かくれ侍りてのちかの家にまかりたりけるに梅の花さかりにさきけるをみて枝にむすびつけて侍りける歌 昔見しあるじ顏にも梅がえの花だにわれに物がたりせよ 中納言實行 かへし ねにかへる花の姿の戀しくば唯この本をかたみとはみよ 平基綱 人々あまたぐして花見ありきてかへりてのち風おこりて臥したりけるにぐして花見ける人のもとよりなに事にかなど尋ねて侍りければつかはしける 櫻ゆゑ厭ひし風の身にしみて花より先にちりぬべきかな 藤原有祐朝臣 後三條院かくれおはしまして後五月五日一品宮の御帳にさうぶ葺かせ侍りけるにさくらのつくり花のさゝれたりけるを見てよめる 菖蒲草ねをのみかくる世の中にをりたがへたる花櫻かな 六條右大臣 北の方うせ侍りて後天王寺にまゐりけるみちにてよめる 難波江の芦の若根の志げゝれば心もゆかぬ舟出をぞする 康資王母 郁芳門院かくれおはしまして又のとしの秋知陰がりつかはしける うかりしに秋は盡ぬと思ひしを今年も虫の音社なかるれ 藤原知陰 かへし 虫の音はこの秋しもぞ鳴きまさる別の遠くなる心地して 源俊頼朝臣 下臈にこえられて歎き侍りけるころよめる せきもあへぬ涙の川は早けれど身のうき草は流れざり鳬 讀人志らず 律師實源がもとにしらぬ女房の佛供養せむとて[1]よばぜ侍りければまかりてみればこともかなはずげなるけしきをみてかたのごとくいそぎくやうして立ちける程にすだれの内より女ばう手づからきぬ一へとまきゑの手箱をさし出したりければ從僧してとらせ歸りてみれば志ろがねの箱のうちにかきて入れたりける歌 玉匣かけごに塵もすゑざりし雙親ながらなき身とをしれ 大路に子をすてゝ侍りけるおしくゝみにかきつけ侍りける歌 身に勝る物なかりけり嬰子はやらむ方なく悲しけれども 藤原知陰母 阿波守知綱におくれ侍りけるころながされたりける人のゆるされて歸りたりけるを聞きてよめる 流れてもあふせありけり涙河きえにし沫をなにゝ譬へむ 讀人志らず 心地例ならず侍りけるころ人のもとよりいかゞなど申したりければよめる 呉竹のふし沈みぬる露の身もとふ言の葉に起ぞゐらるゝ 藤原通宗朝臣 範永の朝臣出家しぬときゝて能登守にてはべりけるころ國よりいひ遣はしける よそ乍世を背きぬと聞くからに越路の空は打時雨れつゝ 律師長濟かくれてのち母の其あつかひをしてありける夜の夢にみえける歌 垂乳めの歎きをつみて我はかく思ひの下になるぞ悲しき 大藏卿匡房 顯仲卿女子におくれてなげき侍りけるころ程經てとひに遣はすとてよめる その夢をとはゞ歎きや勝るとて驚かさでも過ぎにける哉 藤原賢子 從三位藤原賢子れいならぬ事ありてよろづ心ぼそくおぼえけるに人の許よりいかゞなど言ひて侍りければよめる 古は月をのみこそ眺めしに今は日をまつわが身なりけり 權僧正永縁 身まかりてのち久しうなりにける母を夢にみてよめる 夢にのみ昔の人をあひみれば覺むる程こそ別れなりけれ 讀人志らず 人のむすめ母ものへまかりたりける程におもき病を志てかくれなむと志ける時かきおきて身まかりにける歌 露の身の消も果てなば夏草の母いかにして逢はむとす覽 和泉式部 小式部内侍うせてのち上東門院より年ごろ給はりけるきぬをなき跡にも遣したりけるに小式部内侍と書き附けられたるを見てよめる 諸共に苔の下には朽ちずして埋もれぬ名をみるぞ悲しき 平忠盛朝臣 志たしき人におくれてわざのことはてゝ歸り侍りけるによめる 今ぞ志る思ひの果は世中のうき雲にのみまじるものとは 藤原資陰 陽明門院かくれまして後御わざの事果てゝ又の日雲のたなびけるをみてよめる 定なき世をうき雲ぞあはれなるたのみし君が烟と思へば 僧正行尊 白河院の女御かくれ給ひて後かの家の南面の藤の花さかりに咲きたりけるをみてよめる 草木まで思ひけりともみゆるかな松さへ藤の衣きたれば 橘元任 兼房の朝臣重服になりてこもりゐて侍りけるに出??辨がもとよりとぶらひたりけるを是が返しせよと申しければよめる 悲しさの其夕暮の儘ならばあリへて人に問はれましやは 能因法師 範國の朝臣にぐして伊豫國に罷りたりけるに正月より三四月までいかにも雨のふらざりければなはしろもせでよろづに祈りさわぎけれどかなはざりければ守、能因歌よみて一宮にまゐらせて雨祈れと申しければまゐりて祈り申しける歌 天の河苗代水にせきくだせあま降りますかみならばかみ 神惑ありて大雨ふりて三日三夜やまずと家集にみえたり。 攝政左大臣 心經供養してその心を人々によませ侍りけるに 色もかも空しととける法なれど祈る驗はありとこそきけ 三宮 注文のありけるをさとなる女房のもとより宮に申さずとも忍びてあからさまにとりてなど申したりけるをほのきゝてよませ給ひける 見し儘に我は悟をえてしかば知せでとると知ざらめやは 僧正行尊 月のあかゝりける夜瞻西上人のもとへ遣はしける いさぎよき空の景色を頼むかなわれ惑はすな秋の夜の月 源行宗朝臣 例ならぬ事ありけるころいかゞなどおもひつゞけて心細さに いかにせむ憂世の中にすみ竈の果は煙となりぬべき身を 靜嚴法師 實範聖人山寺にこもりゐぬと聞きてつかはしける 心には厭ひはてつと思ふらむあはれ何處も同じうき世を 選子内親王 八月ばかりに月あかゝりける夜あみだの聖のとほりけるを呼びよせてさとなる女房にいひ遣しける あみだ佛といふなる聲に夢さめて西へ傾ぶく月を社みれ 皇后宮肥後 依釋迦遺教念阿彌陀といふ事をよめる 教へおきて入りにし月の微りせば爭で心を西にかけまし 清海上人後生を猶おそり思ひてねぶり入りたりけるに枕がみに僧の立ちてよみかけゝる歌 かく計りこちてふ風のふくをみて塵の疑を殘さずもがな 覺樹法師 普賢十願の文に願我臨欲命終時といへる文をよめる 命をも罪をも露に譬へけり消えば共にや消えむとすらむ 覺譽法師 衆罪如霜露といへる文をよめる 罪はしも露も殘らず消えぬらむ長き夜すがらくゆる思に 僧正靜圓 弟子品の心をよめる 吹き返すわしの山風なかりせば衣のうらの玉をみましや 瞻西上人 提婆品の心をよめる 法の爲擔ふ薪にことよせてやがて浮世をこりぞ果てぬる 皇后宮權大夫師時 けふぞ志るわしの高嶺にてる月を谷川くみし人の影とは 勝超法師 龍女成佛をよめる 渡つ海の底の藻屑と見し物をいかでか空の月となるらむ 權僧正永縁 涌出品の心をよめる 垂乳根は黒髮ながらいかなれば此まゆ白き糸となるらむ 覺雅法師 不輕品の心をよめる ありがたき法をひろめし聖にぞ打ちみし人も導かれける 懷尋法師 藥王品の心をよめる 憂身をし渡すときけば蜑小舟のりに心をかけぬ日ぞなき 權僧正永縁 人のもとにて經供養志けるに五百弟子授記品の心を説きけるに繋寶珠のことのたふとかりけるよしをよみてかづけものにむすびつけて侍りけるをみてかへしによみ侍りける いかにして衣の玉を志りぬ覽思ひもかけぬ人もあるよに 懷尋法師 依他の八つのたとひを人々よみけるに此身如幻といへる事をよめる いつをいつと思たゆみて陽炎のかげろふ程の世を過す覽 澄成法師 常住心月輪といへる事をよめる 世と共に心の中にすむ月をありと志るこそはるゝ也けれ 源俊頼朝臣 極樂をおもふといへる事を よもの海の波に漂ふ水屑をも七重の綱にひきなもらしそ 珍海法師母 醍醐の舎利會に花のちるをみてよめる けふも猶惜みやせまし法の爲ちらす花ぞと思ひなさずは 和泉式部 地獄の繪に劔のえだに人のつらぬかれたるをみてよめる 淺ましや劔の枝の撓むまでこは何のみのなれるなるらむ 田口重如 人のもとに侍りにけるに俄にたえいりて失せなむとしければ志とみのもとにかきいれて大路におきたりけるに草の露のあしにさはる程郭公のなくを聞きていきのしたによめる 草の葉にかどでは志たり郭公志での山路もかくや露けき かくてつひにおちいるとてよめる たゆみなく心をかくる彌陀ぼとけ人遣ならぬ誓たがふな 源俊頼朝臣 障子のゑに天王寺の西門にて法師の舟にのりてにしざまにこぎ離れてゆくかたかける所をよめる 阿彌陀佛と唱ふる聲を楫にてや苦しき海を漕ぎ離るらむ 連歌 永成法師 ゐたりける所の北のかたに聲なまりたる人のものいひけるを聞きて あづま人の聲こそ北に聞ゆなれ 律師慶範 みちの國よりこしにやあるらむ 頼經法師 もゝぞのゝ花をみて 桃園のもゝの花こそさきにけれ 公資朝臣 うめ津のうめはちりや志ぬらむ 神主成助 賀茂の御社にてものつく音の志けるをきゝて 志めの内に杵の音こそ聞ゆなれ 行重 いかなる神のつくにかあるらむ 僧正源覺 宇治にて田の中に老いたる男のふしたりけるをみて 春の田にすきいりぬべき翁かな 宇治入道前太政大臣 かのみなくちにみづをいればや 觀暹法師 日の入るを見て 日のいるは紅にこそ似たりけれ 平爲成 あかねさすともおもひけるかな 永源法師 田中に馬のたてるをみて 田にはむこまは畔にぞありける 永成法師 苗代の水にはかげとみえつれど 讀人志らず かはらやをみて 瓦屋の板ぶきにてもみゆるかな 助成 つちくれしてやつくりそめけむ 爲助 志かの島をみて つれなくたてる志かのしまかな 國忠 弓張の月のいるにもおどろかで 頼綱朝臣 宇治へまかりけるみちにて日頃雨のふりければ水の出でゝ賀茂川を男のはかまをぬぎて手にさゝげてわたるをみて かも川をつる脛にても渡るかな 信綱 かりばかまをばをしとおもひて 讀人志らず あゆをみて なにゝあゆるをあゆといふらむ 匡房卿妹 鵜舟にはとりいれし物を覺束な 神主忠頼 和泉式部がかもにまゐりけるにわらうづにあしをくはれてかみをまきたりけるをみて 千早振かみをばあしにまく物か 和泉式部 これをぞしものやしろとはいふ 源頼光朝臣 源頼光が但馬守にてのぼりける時舘の前にけた川といふ川あり。かみより舟のくだりけるを蔀あくるさぶらひ志てとはせければ蓼と申すものかりてまかるなりといふをきゝて口ずさびにいひける たでかるふねのすぐるなりけり 相摸母 これを連歌にきゝなして 朝まだきからろの音の聞ゆるは 讀人志らず 花莖はちるてふことぞなかりける 前太政大臣家木綿四手 かぜのまに／＼うてばなりけり 讀人志らず すまひぐさといふ草のおほかりけるをひきすてさせけるをみて ひくにはよわきすまひぐさかな とる手には儚くうつる花なれど 鳥を籠に入れて侍りけるが横雨にぬれけるをみて 雨ふれば雉も志とゞになりに鳬 かさゝぎならばかゝらましやは 律師慶 簔むしのうめの花咲きたる枝にあるをみて うめのはながさきたるみのむし まへなるわらはのつけゝる 雨よりは風ふくなとや思ふらむ 頼算法師 鵜の水にうかべるをみて あらふとみれどくろきとりかな 讀人志らず さも社は住の江ならめよと共に 讀人志らず たきの音のよるまさりけるをきゝて よるおとすなりたきのしらいと くり返し晝も夜とはみゆれども 成光 柱をみて おくなるをもやはしらとはいふ 觀暹法師 見渡せば内にも戸をばたてゝ鳬 源俊頼朝臣 七十になるまでつかさもなくて萬にあやしき事をおもひつゞけて なゝそぢに滿ちぬる潮の濱楸久しくよにも埋れぬるかな 卷第七　戀歌上 藤原爲眞朝臣 攝政左大臣の家にて戀の心をよめる 逢ふことの無きを浮田の杜に住む呼小鳥こそ我身なりけれ 藤原親隆朝臣 頼めて逢はぬ戀 戀ひ死なで心づくしに今までも頼むればこそいきの松原 在水鳥下夢にだに上 隆覺法師 山の歌合に戀の心を 身の程を思ひ知りぬる事のみやつれなき人の情なるらむ 在面影下淺ましや上 淋賢法師 戀の心を あゝといふこともしらばや紅の泪に染まるそでやかへると 在逢見ての下、いつとなく上 讀人志らず 卷第八　戀歌下 題志らず 最攻て戀しき時は播磨なる飾磨に染むるかちよりぞくる 在逢ふ事の下、逢ふ事は上 右之歌在異本 [1] Shinpen kokka Taikan (Tokyo: Kadokawa Shoten, 1983, vol. 1; hereafter cited as SKT) reads よばせ.</field>
   </doc>
</add>