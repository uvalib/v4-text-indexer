<?xml version="1.0" encoding="UTF-8"?>
<add>
   <doc>
      <field name="access_display">Access to the Collection: Publicly Accessible</field>
      <field name="access_text">Publicly Accessible</field>
      <field name="author_display">Anonymous</field>
      <field name="author_facet">Anonymous</field>
      <field name="author_sort_facet">anonymous</field>
      <field name="author_text">Anonymous</field>
      <field name="content_model_facet">text</field>
      <field name="datafile_name_display">/FedoraRepo/text/Japanese/uvaGenText/tei/AnoSenz.xml</field>
      <field name="digital_collection_facet">Japanese Text Initiative</field>
      <field name="digital_collection_text">Japanese Text Initiative</field>
      <field name="digital_collection_facet">UVa Text Collection</field>
      <field name="digital_collection_text">UVa Text Collection</field>
      <field name="format_facet">Online</field>
      <field name="format_facet">Document</field>
      <field name="id">uva-lib:499030</field>
      <field name="language_facet">Japanese</field>
      <field name="linked_title_display">千載和歌集</field>
      <field name="location_facet">Internet materials</field>
      <field name="main_title_display">Senzai wakashu (千載和歌集)</field>
      <field name="note_display"/>
      <field name="note_text"/>
      <field name="repository_address_display">http://fedora-prod01.lib.virginia.edu:8080/fedora</field>
      <field name="shadowed_location_facet">VISIBLE</field>
      <field name="source_facet">Digital Library</field>
      <field name="subject_display">Japanese literature.</field>
      <field name="subject_facet">Japanese literature.</field>
      <field name="subject_genre_facet">Japanese literature</field>
      <field name="subject_text">Japanese literature.</field>
      <field name="title_display">Senzai wakashu</field>
      <field name="title_facet">Senzai wakashu</field>
      <field name="title_facet">千載和歌集</field>
      <field name="title_sort_facet">senzai wakashu</field>
      <field name="title_text">Senzai wakashu</field>
      <field name="title_text">千載和歌集</field>
      <field name="year_display">1951</field>
      <field name="year_multisort_i">1951</field>
      <field name="fulltext">千載和歌集 千載和歌集卷第一 春歌上 源俊頼朝臣 春たちける日よみ侍りける 春のくるあしたの原を見渡せば霞も今日ぞ立ち始めける 中納言國信 堀河院の御時百首の歌奉りける時よめる み室山たににや春の立ちぬらむ雪の下みづ岩たゝくなり 待賢門院堀河 百首の歌たてまつりける時初春の心をよめる 雪深き岩のかげ道跡たゆるよし野のさとも春はきにけり 前中納言匡房 堀川院の御時百首の歌奉りける時殘雪をよめる 道たゆと厭ひし物を山里に消ゆるは惜しきこぞの雪かな 藤原顯綱朝臣 承暦二年内裏の後番の歌合に鶯をよめる 春たてば雪のしたみづうちとけて谷の鶯いまぞなくなる 大納言隆國 後冷泉院の御時皇后宮の歌合によみ侍りける やまざとの垣根に春や志らるらむ霞まぬさきに鶯のなく 源俊頼朝臣 法性寺入道前太政大臣、内大臣に侍りける時十首の歌よませ侍りけるによめる 烟かと室の八島を見しほどにやがても空の霞みぬるかな 攝政前右大臣 右大臣に侍りける時家に歌合志侍りけるに霞の歌とてよみ侍りける 霞志く春の志ほ路を見わたせばみどりを分くる沖つ白波 前中納言匡房 堀川院の御時百首の歌のうち霞の歌とてよめる わぎも子がそでふる山も春きてぞ霞の衣たちわたりける 刑部卿頼輔 霞の歌とてよめる 春くれは杉の志るしも見えぬかな霞ぞたてる三輪の山本 左兵衛督隆房 見渡せばそこと志るしの杉もなし霞のうちや三輪の山本 待賢門院堀川 百首の歌奉りける時子日の心をよめる 常磐なる松もや春を志りぬらむ初子を祝ふ人にひかれて 治部卿通俊 家に侍りける女房のもとに正月七日前中宮の女房若菜を遣はしたりけるを聞きてつかはしける 羨まし雪の下草かき分けてたれをとぶひの若菜なるらむ 源俊頼朝臣 堀川院の御時百首の歌奉りけるうち若菜の歌とてよめる 春日野の雪を若菜につみそへてけふさへ袖の萎れぬる哉 權中納言俊忠 睦月の廿日頃雪の降りて侍りける朝に家の梅を折りて俊頼の朝臣につかはしける 咲初むる梅の立枝に降る雪の重なる數をとへとこそ思へ 源俊頼朝臣 かへし 梅がえに心もゆきて重なるを志らでや人のとへといふ覽 左京大夫顯輔 梅の木に雪のふりけるに鶯のなきければよめる うめがえに降りつむ雪は鶯の羽風にちるも花かとぞみる 久我の前の太政大いまうち君 永保二年二月后の宮にて梅花久薫といへる心をよみ侍りける 薫る香の絶えせぬ春は梅の花吹來る風やのどけかるらむ 大納言師頼 堀川院の御時百首の歌奉りける時梅の花の歌とてよめる 今よりは梅さく宿は心せむまたぬに來ます人もありけり 前中納言匡房 匂もて分かばぞ分かむ梅の花それとも見えぬ春の夜の月 大炊御門の右の大いまうち君 崇徳院に百首の歌奉りける時よみ侍りける 梅の花をりて簪にさしつれば衣に落つるゆきかとぞ見る 和泉式部 題志らず 梅が香に驚かれつゝ春の夜の闇こそ人はあくがらしけれ 藤原道信朝臣 さよふけて風や吹くらむ花の香の匂ふ心地の空にする哉 皇太后宮大夫俊成 春の夜はのきばの梅をもる月の光もかをる心地こそすれ 崇徳院御製 百首の歌めしける時梅の歌とてよませ給うける 春の夜は吹きまふ風の移香に木ごとに梅と思ひけるかな 源俊頼朝臣 梅花夜薫といへる心をよめる 梅が香は己が垣根をあくがれてま屋のあまりに隙求む也 右の大いまうち君 題志らず 梅が香にこゑうつりせば鶯のなく一枝はをらましものを 二品法親王 梅がえのはなに木づたふ鶯の聲さへにほふ春のあけぼの 權大納言實家 かぜわたるのきばのうめに鶯のなきて木づたふはるの曙 大納言定房 中院に有りける紅梅の卸枝遣さむなど申しけるを又の年の二月計り花咲きたる卸枝に結附けて皇太后宮大夫俊成の許に遣し侍りける 昔よりちらさぬ宿のうめの花わくる心はいろに見ゆらむ 前中納言匡房 堀河院の御時百首の歌奉りける時春雨の心をよめる よも山に木のめ春雨降ぬればかそいろはとや花の頼まむ 藤原基俊 春雨のふりそめしより片岡の裾野の原ぞあさみどりなる 和泉式部 題志らず つれ％＼とふるは涙の雨なるを春の物とや人の見るらむ 藤原基俊 堀川院の御時百首の歌の中に早蕨をよめる み山木のかげ野の下のした蕨萠出づれども知る人もなし 藤原清輔朝臣 崇徳院に百首の歌奉りける時春駒の歌とてよめる みごもりに芦の若葉やもえつらむ玉江の沼をあさる春駒 源俊頼朝臣 堀河院の御時百首の歌のうち歸雁のうたとてよめる 春くればたのむの雁も今はとて歸る雲路に思ひたつなり 左近中將良經 歸雁の心をよみ侍りける 眺むれば霞める空の浮雲と一つになりぬかへるかりがね 從三位頼政 天つ空一つに見ゆるこしの海の浪をわけても歸る雁がね 祝部宿禰成仲 かへる雁いく雲居ともしらねども心計をたぐへてぞやる 藤原秀通朝臣 崇徳院に百首の歌奉りける時歌とてよめる 春はなほ花の匂もさもあらばあれたゞ身にしむは曙の空 崇徳院御製 百首の歌めしける時春の歌とてよませ給うける 朝夕に花まつほどは思ひねの夢の中にぞ咲きはじめける 待賢門院堀川 何方に花咲きぬらむと思ふより四方の山邊にちる心かな 京極の前の大いまうち君 白川院花御覽じにおはしましけるに召なかりければよみて奉り侍りける 山櫻たづぬと聞くにさそはれぬ老の心のあくがるゝかな 花園左大臣 鳥羽院位おりさせ給うて後白川に御幸ありて花御らんじける日よみ侍りける かげ清きはなの鏡と見ゆるかな長閑にすめる志ら川の水 徳大寺左大臣 萬代の花のためしやけふならむ昔もかゝる春しなければ 崇徳院御製 近衛殿に渡らせ給うて歸らせ給ひける日遠尋山花といへる心をよませ給うける 尋ねつる花のあたりになりにけり匂ふにしるし春の山風 法性寺入道前太政大臣 歸るさを急がぬ程の道ならばのどかに峰の花は見てまし 中納言女王 寛治八年さきのおほきおほいまうち君の高陽院の家の歌合に櫻の歌とて 山櫻にほふあたりの春霞かぜをばよそにたちへだてなむ 藤原顯綱朝臣 花ゆゑにかゝらぬ山ぞなかりける心ははるの霞ならねど 京極の前のおほいまうち君 京極の家にて十種の供養し侍りける時白河院御幸せさせ給うて又の日歌奉らせ給うけるによみ侍りける 櫻花多くの春にあひぬれど昨日けふをやかぎりにはせむ 後二條關白内大臣 花ざかり春の山邊を見渡せば空さへにほふ心地こそすれ 右衛門督基忠 咲匂ふ花のあたりは春ながらたえせぬ宿のみ雪とぞ見る 中院の右のおほいまうち君 毎朝見花といへる心をよみ侍りける 尋ねきて手折る櫻のあさ露にはなの袂のぬれぬ日はなし 右大臣 東山に花見侍りける日よみ侍りける 假にだに厭ふ心やなからましちらぬ花さく此世なりせば 前左衛門督公光 十首の歌、人のよませ侍りけるとき花の歌とて みな人の心にそむる櫻花いくしほとしにいろまさるらむ 左京大夫顯輔 崇徳院に百首の歌奉りける時花の歌とてよめる 葛城やたかまの山の櫻ばな雲居のよそに見てやすぎなむ 前參議教長 山櫻霞籠めたるありかをばつらきものから風ぞ志らする 藤原清輔朝臣 神垣のみ室の山は春きてぞ花のしらゆふかけて見えける 仁和寺後入道法親王覺性 夜思山花と云る心を 夜もすがら花の匂を思ひやる心やみねにたびねしつらむ 攝政前右大臣 尋深山花といへる心をよみ侍りける さきぬやと志らぬ山路に尋入る我をば花の志をるなり鳬 源俊頼朝臣 尋花日暮といへる心をよめる 暮果てぬかへさは送れ山櫻たが爲に來てまどふとか志る 道因法師 花の歌とてよめる 花故に志らぬ山路はなけれどもまどふは春の心なりけり 藤原公時朝臣 賀茂の社の歌合とて人々よみ侍りける時花の歌とてよめる 年を經ておなじ櫻の花の色をそめ増すものは心なりけり 藤原公衡朝臣 花盛四方のやまべにあくがれて春は心の身に副はぬかな 顯昭法師 春日の社の歌合とて人々よみ侍りけるときよめる 吉野川みかさはさしもまさらじを青根をこすや花の白浪 讀人志らず 故郷花といへる心をよみ侍りける さゞなみや志がの都はあれにしを昔ながらのやま櫻かな 祝部宿禰成仲 日吉のやしろの歌合とて人々よみ侍りける時よめる さゞ浪や志賀の花園見るたびに昔の人のこゝろをぞ志る 賀茂成保 花の歌とてよめる 高砂のをのへの櫻さきぬれば梢にかゝるおきつ志らなみ 圓位法師 おしなべて花の盛になりにけり山の端ごとにかゝる白雲 藤原爲業 吉野山花のさかりになりにけりたゆるときなき峯の白雲 源仲正 毎春花芳といへる心をよめる 春をへてにほひをそふる山櫻花は老こそさかりなりけれ 待賢門院堀河 百首の歌奉りける時よみ侍りける 白雲と峯の櫻は見ゆれども月のひかりはへだてざりけり 上西門院兵衛 花の色に光さしそふ春の夜ぞ木の間の月は見べかりける 太宰大貳重家 歌合志侍りける時花の歌とてよめる 小初瀬の花のさかりを見渡せば霞にまがふみねの志ら雲 藤原範綱 さゞなみやながらの山の嶺つゞき見せばや人に花の盛を 皇太后宮大夫俊成 十首の歌人々によませさせ侍りける時花の歌とてよみ侍りける み吉野の花の盛をけふ見ればこしの志らねに春風ぞ吹く 千載和歌集卷第二 春歌下 白川院御製 鳥羽殿におはしましける頃常見花といへるこゝろををのこどもつかうまつりけるついでによませ給うける 咲きしより散る迄見れば木の本に花も日數も積りぬる哉 院御製 みこにおはしましける時鳥羽殿に渡らせ給へりける頃池上花といへる心をよませ給うける いけみづに汀の櫻ちり志きて浪の花こそさかりなりけれ 大宮前太政大臣 山のはなの心をよみ侍りける 自雲とみねには見えて櫻ばな散れば麓の雪にぞありける 藤原季通朝臣 百首の歌たてまつりける時花の歌とて 芳野山花はなかばにちりにけりたえ％＼殘る峯の志ら雲 内侍周防 寛治八年さきのおほきおほいまうち君の高陽院の家の歌合に櫻をよめる 山櫻惜む心のいくたびかちるこのもとにゆきかへるらむ 大納言長家 後朱雀院の御時うへのをのこどもひんがし山の花見侍りけるに雨のふりにければ白川殿にとまりて[1]おの％＼歌よみ侍りけるによみ侍りける 春雨にちる花見ればかきくらし霙れし空の心地こそすれ [1] Shinpen kokka Taikan (Tokyo: Kadokawa Shoten, 1983, vol. 1; hereafter cited as SKT) reads おのおの. 赤染衛門 落花滿山路といへる心をよめる ふめばをしふまではゆかむ方もなし心づくしの山櫻かな 前中納言匡房 堀川院の御時百首の歌奉りける時櫻をよめる 山櫻ちゞに心の碎くるはちる花ごとにそふにやあるらむ 藤原仲實朝臣 花のちる木の下かげはおのづからそめぬ櫻の衣をぞきる 藤原基俊 春をへて花ちらましや奥山の風を櫻のこゝろとおもはゞ 右兵衛督公行 崇徳院の御時十五首の歌奉りける時花の歌とてよみ侍りける 嵐ふく志賀のやまべの櫻花ちれば雲居はさゞなみぞたつ 前參議親隆 百首の歌奉りける時よめる 春風に志賀の山ごえ花ちれば峰にぞ浦のなみはたちける 左近中將良經 花の歌とてよみ侍りける 櫻さく比良の山風吹くまゝに花になりゆく志賀の浦なみ 右近大將實房 花留客といへる心をよみ侍りける 散りかゝる花の錦は着たれども歸らむことぞ忘られにける 權大納言實國 落花の心をよめる あかなくに袖に包めば散る花の嬉しと思ふに成ぬべき哉 權中納言通親 久我内大臣の家にて身にかへて花惜むといへる心をよめる 櫻花憂身にかふる例あらばいきて散るをば惜まざらまし 俊惠法師 花の歌とてよめる み吉野の山志た風やはらふらむ梢にかゝるはなのしら雲 源有房 一枝は折りてかへらむ山櫻風にのみやはちらしはつべき 道因法師 散る花を身にかふ計おもへども叶はで年の老いにける哉 覺盛法師 あかなくに散りぬる花の面影や風に志られぬ櫻なるらむ 源仲綱 山ざくらちるを見てこそ思ひ志れ尋ねぬ人は心ありけり 道命法師 花の散るを見てよみ侍りける よそにてぞ聞くべかりける櫻花目の前にてもちらしつる哉 能因法師 池に櫻の散るを見てよみ侍りける 櫻ちる水の面には堰止むる花の志がらみかくべかりけり 花薗左大臣 花浮澗水といへる心をよみ侍りける 山風にちりつむ花しながれずばいかで志らまし谷川の水 前大納言俊實 山家落花といへる心をよめる 花のみなちりての後ぞ山里の拂はぬ庭は見るべかりける 藤原基俊 落花客稀といへる心をよめる 故郷は花こそいとゞ忍ばるれちりぬる後はとふ人もなし 源義家朝臣 みちの國にまかりける時なこその關にて花のちりければよめる 吹く風をなこそのせきと思へども道もせにちる山櫻かな 源仲正 小野の氷室山のかたに殘の花尋ね侍りける日僧都證觀が坊してこれかれ歌よみけるによめる 志たさゆるひむろの山の遲櫻きえ殘りける雪かとぞ見る 前參議親隆 百首の歌奉りける時春の歌とてよめる 鏡山光ははなの見せければちりつみてこそ寂しかりけれ 藤原季通朝臣 心なき我身なれども津の國の難波の春に堪へずもある哉 前中納言匡房 堀川院の御時の百首のうちよぶこどりをよめる 思ふことちへにや茂き喚子鳥しのだの森のかたに鳴く也 中納言國信 おなじ百首の時すみれをよめる 今宵寐てつみて歸らむ菫さく小野の志ばふは露繁くとも 修理大夫顯季 雉子鳴くいはたの小野の壺菫志めさす計なりにけるかな 源顯國朝臣 嘉承二年后の宮の歌合に菫をよめる 道遠みいり野のはらのつぼ菫春のかたみにつみて歸らむ 前中納言匡房 堀川院の御時の百首のうち山吹をよめる 春ふかみ井手の川水かけ副はゞいくへか見えむ山吹の花 藤原基俊 山吹の花咲きにけり蛙なく井手のさと人いまやとはまし 二條太皇太后宮肥後 堀川院の御時肥後が家によき山吹ありときこしめしてければ奉るとて結びつけ侍りける 九重に八重やまぶきをうつしては井手の蛙の心をぞくむ 藤原範綱 水邊山吹といへる心をよめる 吉野川岸の山吹咲きぬれば底にぞふかきいろは見えける 藤原定經 くちなしの色にぞすめる山吹のはなの下ゆく井手の川水 惟宗廣言 山吹をよめる いかなれば春を重ねて見つれ共八重にのみさく山吹の花 藤原清輔朝臣 百首の歌奉りけるとき山吹の歌とてよめる 山吹の花のつまとはきかねども移ろふなべになく蛙かな 康資王母 土御門右大臣の家に歌合志けるとき藤花をよめる 何方に匂ひますらむ藤のはなはると夏との岸をへだてゝ 中納言祐家 永承六年内裏の歌合に藤花をよみ侍りける 九重にさけるを見れば藤のはな濃き紫のくもぞ立ちける 大炊御門右大臣 百首の歌奉りける時よみ侍りける 年ふれど變らぬ松を頼みてやかゝり初めけむ池の藤なみ ニ條院御製 やよひのつごもりの頃白川殿に御かたゝがへの行幸ありける夜春殘二日といへる心をうへのをのこどもつかうまつりけるついでによませ給うける 我もまた春とともにや歸らましあす計をはこゝに暮して 崇徳院御製 百首の歌めしけるとき暮のはるの心をよませたまうける 花は根に鳥は古巣に歸るなり春のとまりを志る人ぞなき 中務卿具平のみこ 三月のつごもりによみ侍りける 命あらば又も逢見む春なれど[2]忍ひがたくて暮す今日かな [2] SKT reads しのび. 式子内親王 ながむれば思ひやるべき方ぞなき春のかぎりの夕暮の空 大納言隆季 百首の歌奉りける時暮の春の心をよみ侍りける くれてゆく春は殘りもなき物を惜む心のつきせざるらむ 久我内大臣 三月盡の心をよみ侍りける 入日さす山の端さへぞ恨しきくれずば春の歸らましやは 藤原定成 幾歸り今日に我身の逢ひぬ覽惜きは春の過ぐるのみかは 源仲綱 身のうさも花見しほどは忘られき春の別を歎くのみかは 藤原經家朝臣 何方と春のゆくへは志らねども惜む心のさきに立つらむ 琳賢法師 行路三月盡といへる心をよめる 諸共に同じ都は出でしかどつひにも春にわかれぬるかな 法印靜賢 三月盡の日皇太后宮大夫俊成の許によみて遣はしける 花はみな四方の嵐にさそはれて獨や春のけふは行くらむ 權大僧都範玄 閏三月盡によみ侍りける 花の春重るかひぞ無りける散らぬ日數のそはゞ社あらめ 前大僧正覺忠 海路三月盡といへる心をよめる をしめどもかひも渚に春くれて浪と共にぞ立ち別れぬる 前中納言匡房 堀川院の御時百首の歌奉りける時春の暮をよめる 常よりもけふのくるゝを惜むかな今幾度の春と志らねば 前齋宮河内 けふ暮れぬ花の散しもかくぞありし二度春は物を思ふよ 千載和歌集卷第三 夏歌 前中納言匡房 堀川院の御時百首の歌奉りける時更衣のこゝろをよみ侍りける 夏衣はなの袂にぬぎかへて春のかたみもとまらざりけり 藤原基俊 今朝かふる蝉の羽衣着て見れば袂に夏はたつにぞ有ける 藤原實清朝臣 崇徳院に百首の歌奉りける時夏のはじめの歌とてよめる あかでゆく春のわかれに古の人やう月といひはじめけむ 左京大夫顯輔 卯花をよめる むら／＼にさける垣根の卯花は木の間の月の心地社すれ 右近大將實房 暮見卯花といへる心をよみ侍りける 夕月夜ほのめく影も卯花のさける垣根はさやけかりけり 仁和寺後入道法親王 卯花の歌とてよみ侍りける 玉川と音にきゝしは卯花を露の飾れる名にこそありけれ 藤原季通朝臣 白川院鳥羽殿におはしましける時をのこども歌合志侍りけるに卯花をよめる 見ですぐる人しなければうの花のさける垣ねや白川の關 賀茂政平 遠村卯花といへる心をよめる 卯花のよそめなりけり山ざとの垣ねばかりにふれる白雪 藤原敦經朝臣 卯花藏宅といへることをよめる うの花の垣ねとのみや思はまし賤のふせやに煙たゝずは 藤原定通 山里にこれかれまかりて歌よみ侍りけるに野草をよめる 燒捨てしふる野のを野のま葛原玉まく計なりにけるかな 藤原基俊 堀川院の御時百首の歌奉りける時あふひをよめる あふひ草照る日は神の心かは影さすかたに先づ靡くらむ 前齋院式子内親王 賀茂のいつきおり給ひて後祭のみあれの日人の葵を奉り侍りけるに書き附けられて侍りける 神山の麓になれしあふひ草引きわかれても年ぞへにける 按察使公通 仁和寺のみこの許にて時鳥の歌五首よみ侍りける時 時鳥まつは久しき夏の夜をねぬに明けぬと誰かいひけむ 藤原道經 修理大夫顯季歌合志侍りけるに郭公をよめる ふた聲ときかでや止まむ敦公まつにねぬ夜の數は積りて 賀茂重保 時鳥の歌とてよめる 時鳥志のぶるほどは山彦のこたふる聲もほのかにぞする 道命法師 山寺にこもりて侍りけるに時鳥のなかざりければよめる 怪しきはまつ人からか郭公なかぬにさへもぬるゝ袖かな 康資王母 題志らず 寢覺する便りにきけば郭公つらき人をもまつべかりけり 刑部卿頼輔母 郭公又もやなくと待れつゝきく夜しも社ねられざりけれ 覺盛法師 またできく人にとはゞや時鳥さても初音や嬉しかるらむ 前參議教長 崇徳院に百首の歌奉りける時よめる 尋ねても聞くべき者を郭公人だのめなるよはのひとこゑ 權大納言實家 遠聞時鳥といふ心を 思ひやる心もつきぬ郭公くものいくへのほかになくらむ 仁和寺法親王守覺 暮天時鳥といへる心をよみ侍りける 郭公なほはつ聲を志のぶ山ゆふゐる雲のそこになくなり 藤原清輔朝臣 郭公の歌とてよめる かざこしをゆふこえくれば郭公麓の雲のそこに鳴くなり 從三位頼政 ひと聲はさやかに鳴きて子規雲路はるかに遠ざかるなり 攝政前右大臣 右大臣に侍りける時家に百首の歌よませ侍りけるに郭公の歌とてよみ侍りける 思ふことなき身ならずば時鳥夢に聞く夜もあらましものを 右大臣 曉聞郭公といへる心をよみ侍りける 時鳥鳴きつるかたをながむればたゞ有明の月ぞのこれる 權大納言實國 郭公の歌とてよめる 名殘なく過ぎぬなるかな郭公去年語らひし宿と志らずや 權大納言宗家 夕月夜いるさのやまの木隱れにほのかになのる時鳥かな 前左衛門督公光 郭公きゝもわかれぬ一聲に四方の空をもながめつるかな 皇太后宮大夫俊成 攝政右大臣の時の歌合に郭公の歌とて すぎぬるか夜はの寐ざめの郭公こゑは枕にある心ちして 道因法師 右大將實房、中將に侍りける時十五首の歌よませ侍りけるによめる 夜をかさね寐ぬより外に郭公いかに待ちてか一聲は聞く 權中納言長方 時鳥をよみ侍りける 心をぞつくしはてつる郭公ほのめくよひのむらさめの空 前中納言雅頼 久我内大臣の家にて旅宿菖蒲といへる心をよめる 都人ひきなつくしそあやめぐさかりねの床の枕ばかりは 攝政前右大臣 菖蒲の歌とてよみ侍りける 五月雨にぬれ／＼ひかむ菖蒲草ぬまの岩垣浪もこそ越せ 内大臣良通 軒近くけふしもきなく時鳥ねをや菖蒲にそへてふるらむ 皇太后宮五節 後朱雀院の御時長久二年五月一品内親王の歌合に花橘をよめる たゞならぬ花橘の匂ひかなよそふる神はたれとなけれど 藤原基俊 題志らず 風にちる花橘に袖志めてわがおもふ妹がたまくらにせむ 藤原家基 浮雲のいざよふよひのむら雨に追風志るく匂ふたちばな 左大辨親宗 我宿の花たちばなに吹く風をたが里よりとたれ眺むらむ 藤原公衡朝臣 花橘薫枕といへる心をよめる をりしもあれ花橘のかをるかなむかしをみつる夢の枕に 崇徳院御製 百首の歌めしける時花橘の歌とてよませ給うける 五月雨にはな橘のかをる夜は月すむ秋もさもあらばあれ 無品親王輔仁 題志らず 五月雨におもひこそやれ古のくさの庵の夜半のさびしさ 藤原基俊 堀河院の御時百首の歌奉りける時五月雨の歌とてよめる いとゞしく賤の庵のいぶせきに卯花くたし五月雨ぞ降る 源俊頼朝臣 覺束ないつか晴るべきわび人のおもふ心や五月雨のそら 藤原顯仲朝臣 中院入道左大臣、中將に侍りける時歌合志侍りけるに五月雨の歌とてよめる 五月雨に淺澤沼の花かつみかつ見るまゝに隱れ行くかな 左京大夫顯輔 崇徳院に百首の歌奉りける時よめる 五月雨に日數へぬれば刈積みし賤屋のこ菅朽や志ぬらむ 前參議親隆 梅雨は水のみ嵩や増るらしみをの志るしも見えず成行く 皇太后宮大夫俊成 五月雨はたく藻の烟うちしめり汐垂れまさる須磨の浦人 藤原清輔朝臣 時しもあれ水のみ菰を刈上げてほさでくたしつ梅雨の空 待賢門院安藝 五月雨は蜑のもしほ木朽にけり浦べに煙たえてほどへぬ 源行頼朝臣 攝政、右大臣に侍りける時百首の歌よませ侍りけるに五月雨の心をよめる 五月雨に室のやしまを見渡せば煙は浪のうへよりぞたつ 源仲正 旅泊五月雨といへる心をよめる 五月雨は苫の雫に袖ぬれてあなしほたれの波のうきねや 賀茂成保 月前郭公といへる心をよめる 五月雨のくものたえまに月ささえ山郭公そらになくなり 按察使資賢 雨中郭公といへる心をよみ侍ける をちかへりぬるともきなけ時鳥いま幾かゝは五月雨の空 中納言師時 關路郭公といへる心をよめる あふ坂の山郭公名のるなりせきもるかみや空にとふらむ 律師惠暹 後一條の御八講に菩提樹院に參りて侍りけるに神樂岡にて郭公の鳴侍ければよめる 古をこひつゝ獨こえくればなきあふ山のほとゝぎすかな 源俊頼朝臣 瞻西上人雲居寺の房にて未飽郭公といへる心をよみ侍りける などてかく思ひそめけむ郭公ゆきのみ山の[3] のりの聲かは [3] SKT reads 法のすゑかは. 權中納言俊忠 堀川院の御時きさいの宮にて閏五月郭公といへる心をよみ侍りける 五月やみふたむら山の郭公みねつゞきなく聲をきくかな 前中納言匡房 同じ御時百首の歌奉りける時照射の心をよみ侍りける 照射する宮城が原の下露に忍ぶもぢずりかわくまぞなき 修理大夫顯季 五月闇さやまの峯にともす火は雲の絶間の星かとぞみる 藤原顯綱朝臣 權中納言俊忠、中將に侍りける時歌合志侍りける時照射の歌とてよめる 五月闇茂きは山にたつ鹿はともしにのみぞ人に志らるゝ 大藏卿行宗 ともしの歌とてよめる ともしするほ串の松も消えなくに外山の霜の明け渡る覽 源仲正 ともしする火串の松も燃付きて歸るに迷ふ志もつ闇かな 讀人志らず 山ふかみほぐしの松はつきぬれど鹿に思を猶かくるかな 賀茂重保 ともしする火串を妻と思へばや逢見て鹿の身を焦すらむ 藤原季通朝臣 百首の歌奉ける時螢の歌とて詠る 昔わがあつめし物を思ひ出てみなれがほにも來る螢かな 源俊頼朝臣 題志らず 哀にもみさをにもゆる螢かな聲たてつべき此世と思ふに あさりせし水のみさびにとぢられて菱の浮葉に蛙なく也 法性寺入道前太政大臣 水草隔舟といへる心をよみ侍りける 夏ふかみ玉江に茂る葦の葉のそよぐや船の通ふなるらむ 崇徳院御製 百首の歌の中に鵜川の心をよませ給うける 早瀬川みをさかのぼる鵜飼舟まづ此世にもいかゞ苦しき 和泉式部 撫子の花のさかりなりけるを見てよめる 見るになほ此世の物と覺えぬは唐撫子の花にぞありける 中務卿具平親王 松下逐凉といへる心をよみ侍りける とこ夏の花も忘れて秋風をまつの蔭にてけふはくれぬる 仁和寺後入道法親王覺性 氷室をよめる 春秋も後のかたみはなき物を氷室ぞ冬のなごりなりける 大炊御門右大臣 百首の歌奉りける時氷室の歌とてよみ侍りける あたりさへ凉しかりけり氷室山任せし水の凍るのみかは 法印慈圓 題志らず 山かげや岩もる清水音さえて夏のほかなるひぐらしの聲 藤原道經 夕されば玉ゐる數も見えねども關のを川のおとぞ凉しき 俊惠法師 岩間もる清水を宿に堰止めてほかより夏を過しつるかな 顯昭法師 さらぬだに光凉しき夏の夜の月を清水にやどしつるかな 法眼實快 泉邊納凉といへる心をよめる 堰止むる山下水にみがくれてすみける物を秋のけしきは 藤原經家朝臣 夏夜曉月といへる心をよめる 我ながら程なき夜はや惜しからむなほ山の端に有明の月 祝部宿禰成仲 夏月をよめる 夏の夜の月の光はさし乍いかに明けぬるあまの戸ならむ 俊惠法師 雨後月明といへる心をよめる 夕立のまだ晴れやらぬ雲間より同じ空ともみえぬ月かな 藤原敦仲 大宮の前太政大臣の家にて夏月如秋といへる心をよめる 小萩はらまだ花さかぬ宮城野の鹿や今宵の月に鳴くらむ 顯昭法師 草花先秋といへる心をよめる 夏衣すそ野の原をわけゆけばをりたがへたる萩が花ずり 藤原親盛 松風秋近といへる心をよめる 秋風は浪とともにやこえぬらむまだきすゞしき末の松山 前參議教長 刑部卿頼輔歌合志侍りけるに納凉の心をよみ侍りける 岩たゝく谷の水のみ音づれて夏に志られぬみ山べのさと 藤原盛方朝臣 岩まより落ちくる瀧の白糸は結ばでみるも凉しかりけり 藤原季通朝臣 百首の歌奉りける時みな月の御祓をよめる 今日くれば麻の立枝にゆふかけて夏六月の祓へをぞする 皇太后宮大夫俊成 いつとても惜しくやはあらぬ年月を禊に捨つる夏の暮哉 讀人志らず みな月の御祓をよめる 御祓する川瀬にさ夜や更けぬらむかへる袂に秋風ぞ吹く 千載和歌集卷第四 秋歌上 侍從乳母 秋立つ日よみ侍りける 秋たつときゝつるからに我宿の荻の葉風のふき變るらむ 二品法親王 淺芽生の露けくも有か秋來ぬと目には清かに見えける物を 待賢門院堀川 百首の歌奉りける時秋立つ心をよめる 秋の來るけしきの杜の下風にたちそふ物は哀れなりけり 皇太后宮大夫俊成 八重葎さしこもりにし蓬生に爭でか秋のわけてきつらむ 寂然法師 初秋の心をよめる 秋はきぬ年も半にすぎぬとや荻ふく風のおどろかすらむ 讀人志らず 木葉だに色づくほどはある物を秋かぜふけばちる涙かな 賀茂重政 社頭立秋といへる心をよめる 神山の松吹く風もけふよりは色はかはらで音ぞ身にしむ 大藏卿行宗 郁芳門院の前栽合に荻をよめる 物毎に秋のけしきはしるけれどまづ身にしむは荻の上風 源俊頼朝臣 初秋の心を 秋風や涙もよほすつまならむ音づれしより袖のかわかぬ 攝政前右大臣 七夕の心をよみ侍りける 棚機の心のうちやいかならむまち來し今日の夕暮のそら 大納言隆季 百首の歌奉りける時七夕の心をよめる 棚機の天つひれふく秋風に八十のふなづを御船いづらし ニ條太皇太后宮肥後 堀川院の御時百首の歌奉りける時よみ侍りける 七夕の天の羽衣かさねてもあかぬちぎりやなほ結ぶらむ 前齋宮河内 こひ／＼て今宵ばかりや七夕の枕に塵のつもらざるらむ 源俊頼朝臣 棚機の心をよめる 七夕の天の河原のいは枕かはしもはてずあけぬこの夜は 崇徳院御製 百首の歌の中に七夕の心をよませ給うける 棚機に花ぞめ衣ぬぎかせばあかつき露のかくすなりけり 土御門右大臣 七夕の後朝の心をよみ侍りける 天の川心をくみておもふにも袖こそぬるれあかつきの空 大納言師頼 堀川院の御時百首の歌奉りける時刈萱をよみ侍りける 秋くれば思ひみだるゝ刈萱の下葉や人のこゝろなるらむ 親王家甲斐 題志らず おしなべて草葉の上を吹く風にまづ下をるゝ野べの苅萱 藤原道經 雲居寺の瞻西上人の房にて歌合志侍りける時よめる ふみしだぎ朝ゆく鹿や過ぬ覽しどろに見ゆる野路の刈萱 法印靜賢 草花告秋といへる心をよめる 秋きぬと風もつげてし山里に猶ほのめかす花ずゝきかな 讀人志らず 題志らず いかなれば上葉をわたる秋風に下をれぬらむ野べの苅萱 和泉式部 人もがな見せもきかせも萩がはな咲く夕かげの蜩のこゑ 藤原伊家 秋山の麓をこむるうす霧はすそ野の萩のまがきなりけり 藤原基俊 宮城野の萩や牡鹿の妻ならむ花さきしよりこゑの色なる 長覺法師 心をば千草の色にそむれども袖にうつるは萩がはなずり 大納言師頼 堀川院の御時百首の歌奉りける時よみ侍りける 露しげきあしたの原の女郎花一えだをらむ袖はぬるとも 前中納言雅兼 法性寺入道太政大臣の家に女郎花隨風といへる心をよめる 女郎花靡くを見れば秋風のふきくる末もなつかしきかな 前左衞門督公光 歎くこと侍りける時女郎をみてよみ侍りける 女郎花泪に露や置きそふるたをればいとゞ袖のしをるゝ 藤原行家 題志らず 吹く風にをれふしぬれば女郎花まがきぞ花の枕なりける 藤原盛方朝臣 攝政前右大臣の家にて歌合志侍りける時野徑秋夕といへる心をよめる 夕されば萱が茂みに鳴交す虫のねをさへ分けつゝぞゆく 源俊頼朝臣 堀川院の御時百首の歌奉りける時よめる 樣々に心ぞとまるみやぎ野の花のいろ／＼虫のこゑ％＼ 野花留客といへる心をよめる 秋くれば宿にとまるを旅ねにて野べこそ常の住處也けれ 藤原季通朝臣 百首の歌奉りける時秋の歌とて詠める 野分する野べの景色を見る時は心なき人あらじとぞ思ふ 皇太后宮大夫俊成 夕されば野べの秋風身にしみて鶉なくなりふかぐさの里 源俊頼朝臣 題志らず 何となく物ぞかなしきすが原やふしみの里の秋の夕ぐれ 攝政前右大臣 百首の歌よませ侍る時草花の心をよみ侍りける さま％＼の花をば宿に移しうゑつ鹿のね誘へ野べの秋風 二品親王 野花露といへる心をよみ侍りける 秋の野の千草の色に移ろへば花ぞかへりて露をそめける 法印慈圓 題志らず くさきまで秋の哀を忍べばや野にも山にも露こぼるらむ 待賢門院堀川 崇徳院に百首の歌奉りける時よめる はかなさをわが身の上によそふれば袂にかゝる秋の夕露 藤原清輔朝臣 龍田姫かざしの玉の緒を弱み亂れにけりとみゆる志ら露 藤原季經朝臣 題志らず 夕まぐれ荻ふく風の音きけば袂よりこそつゆはこぼるれ 圓位法師 おほ方の露にはなにのなるならむ袂におくは涙なりけり 道命法師 法輪寺にまうで侍りけるにさが野の花をみてよめる 花薄招くはさがと志りながらとゞまるものは心なりけり 前大納言公任 ひさしくすまず侍りける所に秋ごろまかりわたりてよみ侍りける 時しもあれ秋故郷にきてみれば庭は野べ共なりにける哉 小辨 住み侍りける山里をしばし外に侍りて歸りたりけるに前栽のいたくしをれたりければよめる 宿かれて幾かもあらぬに鹿のなく秋の野べ共成にける哉 藤原伊家 思野花といへる心をよめる 今はしもほに出でぬらむ東路の岩田の小野のしのゝを薄 攝政前右大臣 秋の歌とてよみ侍りける 夕されば小野のあさぢふ玉ちりて心くだくる風の音かな 前大僧正覺忠 常磐なる青葉の山も秋くれば色こそかへね寂しかりけり 權大納言實家 月の歌數多よみ侍りける時よめる 秋の夜の心を盡すはじめとてほのかにみゆる夕月夜かな 法性寺入道前太政大臣 月の歌三十首よませ侍りけるときよみ侍りける 秋の月高嶺の雲のあなたにて晴行く空のくるゝまちけり 源俊頼朝臣 堀川院の御時百首の歌奉りける時よめる 木枯の雲ふき拂ふ高嶺よりさえても月のすみのぼるかな 隆源法師 何處にも月はわかじをいかなればさやけかる覽更科の山 藤原隆信朝臣 攝政前右大臣の家に百首の歌よませ侍りける時月の歌とてよめる いでぬより月見よとこそさえにけれ姨捨山の夕ぐれの空 前中納言雅頼 月の歌とてよみ侍りける くまもなきみ空に秋の月すめば庭にはふゆの氷をぞしく 右大臣 皇太后宮大夫俊成十首の歌よみ侍りける時よみて遣しける 月みれば遙に思ふさらしなの山も心のなかにぞありける 源俊頼朝臣 權中納言俊忠の桂の家にて水上月といへる心をよみ侍りける あすもこむ野路の玉川萩こえて色なる浪に月やどりけり 崇徳院御製 百首の歌の中に月の歌とてよませ給うける たまよする浦わの風に空はれて光をかはす秋の夜のつき 大炊御門右大臣 さ夜ふけて富士の高嶺にすむ月は烟ばかりや曇るなる覽 皇太后宮大夫俊成 石ばしる水の白玉かずみえて清たき川にすめるつきかげ 藤原清輔朝臣 しほがまの浦ふく風に霧はれて八十島かけてすめる月影 源俊頼朝臣 法性寺入道前太政大臣、内大臣に侍りける時月毎秋友といへる心をよませ侍りける時よめる 思ひぐまなくても年のへぬる哉物いひかはせ秋の夜の月 藤原基俊 題志らず 山の端に眞澄の鏡かけたりとみゆるは月の出づるなりけり 藤原道經 秋の夜や天の川瀬はこほるらむ月の光のさえまさるかな 太宰大貳重家 法性寺入道前太政大臣の家にて月の歌よませ侍りける時よめる 遠ざかる音はせねども月きよみ氷とみゆる志がのうら波 右衛門督頼實 百首の歌よみ侍りける時月の歌とてよみ侍りける 常よりも身にぞ志みける秋の野に月すむ夜はの荻の上風 俊惠法師 海邊月といへる心をよめる 眺めやる心のはてぞなかりけるあかしの沖にすめる月影 權中納言長方 賀茂の社の後番の歌合とて神主重保歌よませ侍りける時よめる 八百日ゆく濱の眞砂を敷變へて玉になしつる秋の夜の月 藤原公時朝臣 岩間ゆくみたらし川の音さえて月やむすばぬ氷なるらむ 藤原顯家朝臣 湖上月といへる心をよめる 月影はきえぬ氷と見えながらさゞなみよする志がの唐崎 頼圓法師 月前虫といへる心をよめる てる月の影さえぬれば淺茅原雪のしたにも蟲はなくなり 藤原親盛 月照草露といへる心をよめる あさぢ原葉末にむすぶ露ごとに光をわけてやどる月かな 藤原清輔朝臣 題志らず ふけにける我世の秋ぞ哀れなる傾ぶく月は又もいでけり 刑部卿頼輔 身のうさの秋は忘るゝ物ならば泪くもらで月は見てまし 紫式部 おほかたの秋の哀をおもひやれ月に心はあくがれぬとも 前大納言成通 類なくつらしとぞ思ふあきの夜の月を殘してあくる東雲 源俊頼朝臣 法性寺入道前太政大臣の家にて澗底月といへる心をよみ侍りける てる月の旅寐の床や志もとゆふかつらぎ山の谷川のみづ 千載和歌集卷第五 秋歌下 大貳三位 題志らず 遙なるもろこしまでもゆく物は秋のねざめの心なりけり 藤原仲實朝臣 堀川院の御時百首の歌奉りける時よめる 山ざとはさびしかりけり木枯のふく夕暮のひぐらしの聲 藤原季通朝臣 崇徳院に百首の歌奉りける時秋の歌とてよめる 秋の夜は松を拂はぬ風だにも悲しき琴の音をたてずやは 藤原時昌 法性寺入道前太政大臣、前内大臣に侍りける時の家の歌合に野風といへる心をよめる 露寒みうらがれもてく秋の野に寂しくもある風の音かな 藤原正家朝臣 承暦二年内裏の歌合によめる 夕されば小野の萩原吹く風に寂しくもあるか鹿の鳴なる 二條太皇太后宮肥後 堀川院の御時百首の歌奉りける時 三室山おろす嵐のさびしきにつまとふ鹿の聲たぐふなり 大納言公實 杣がたに道やまどへるさを鹿の妻とふ聲の繁くもある哉 輔仁のみこ 題志らず 秋の夜は同じ尾上になく鹿の更行くまゝに近くなるかな 源俊頼朝臣 田上の山ざとにて鹿のなくをきゝてよみ侍りける さを鹿の鳴く音は野べに聞ゆれど泪は床の物にぞ有ける 待賢門院堀川 百首の歌奉りける時よめる さらぬだに夕さびしき山里の霧のまがきにを鹿なくなり 刑部卿範兼 夜泊鹿といふ心をよめる 湊川うきねの床に聞ゆなりいく田のおくのさを鹿のこゑ 藤原隆信朝臣 うきねする猪名の湊に聞ゆなり鹿の音おろすみねの松風 俊惠法師 夜をこめて明石のせとをこぎ出れば遙に送るさを鹿の聲 道因法師 湊川夜船こぎいづる追風に鹿のこゑさへせとわたるなり 覺延法師 鹿聲兩方といふ心を 宮城野の小萩が原を行く程は鹿の音をさへわけて聞く哉 左京大夫脩範 鹿の歌とてよめる さを鹿の妻とふ聲もいかなれや夕はわきて悲しかるらむ 左京大夫秀能 聞くまゝにかたしく袖のぬるゝ哉鹿の聲には露やそふ覽 法印慈圓 やまざとの曉がたの鹿の音は夜はの哀のかぎりなりけり 俊惠法師 よそにだに身にしむ暮の鹿の音をいかなる妻か難面かる覽 道因法師 夕まぐれ偖もや秋は悲しきと鹿の音きかぬ人に問はゞや 賀茂政平 常よりも秋の夕をあはれとは鹿の音にてや思ひそめけむ 惟宗廣言 さびしさを何にたとへむを鹿なく深山のさとの明方の空 長覺法師 いか計露けかるらむさを鹿の妻こひかぬる小野の草ぶし 寂蓮法師 尾上より門田にかよふ秋風にいな葉をわたるさ男鹿の聲 讀人志らず 題志らず 驚かす音こそよるの小山田は人なきよりも寂しかりけれ 源兼昌 我門の奥手のひたに驚きてむろのかり田に鴫ぞたつなる 寂蓮法師 虫のねは淺茅が本に埋もれて秋は末ばの色にぞありける 藤原兼宗朝臣 秋の夜の哀はたれも志るものをわれのみとなく蟋蟀かな 左近中將良經 虫聲非一といふ心をよみ侍りける 樣々のあさぢが原の虫のねを哀ひとつにきゝぞなしつる 大炊御門右大臣 百首の歌奉りける時よみ侍りける 夜を重ね聲弱りゆく虫のねに秋のくれぬる程を志るかな 花山院御製 きり％＼すの近くなきけるをよませ給うける 秋ふかくなりにけらしな蟋蟀ゆかのあたりに聲聞ゆなり 皇太后宮大夫俊成 保延のころほひ身を恨むる百首の歌よみ侍りける時虫の歌とてよめる さりともと思ふ心も虫の音もよわりはてぬる秋の暮かな 道性法親王 題志らず 虫の音もまれになりゆくあだし野に獨秋なる月の影かな 式子内親王 草も木も秋の末葉は見えゆくに月こそ色は變らざりけれ 大宮の右のおほいまうち君 後冷泉院の御時九月十三夜月の宴侍りけるによみ侍りける 澄む水にさやけき影の移ればや今宵の月の名に流るらむ 讀人志らず 十三夜の心をよめる 秋の月ちゞに心を碎きゝて今宵一夜にたへずもあるかな 仁和寺入道法親王覺性 月前擣衣といへる心を さ夜更けて砧の音ぞたゆむなる月を見つゝや衣うつらむ 大納言公實 堀川院の御時百首の歌奉りける時、擣衣 こひつゝや妹がうつらむから衣砧のおとの空になるまで 源俊頼朝臣 松風のおとだに秋はさびしきに衣うつなりたまがはの里 藤原基俊 誰が爲にいかにうてばか唐衣ちたびやちたび聲の恨むる 俊盛法師 旅宿擣衣といへる心をよめる 衣うつ音をきくにぞ志られぬる里遠からぬ草まくらとは 法橋宗圓 霧の歌とてよめる 夕霧や秋の哀をこめつらむわけ入るそでに露のおきそふ 崇徳院御製 暮尋草花といへる心をよませ給うける 秋深みたそがれどきの蘭にほふは名のるこゝちこそすれ 前參議親隆 百首の歌奉りける時よめる いかにして岩間も見えぬ夕霧にとなせの筏おちてきつ覽 藤原基俊 法性寺入道前太政大臣、内大臣に侍る時家の歌合に殘菊をよめる 今朝みればさながら霜を戴きて翁さびゆく志ら菊のはな 内大臣 月照菊花といへる心をよみ侍りける 白菊の葉におく露にやどらずば花とぞ見ましてらす月影 前大僧正行慶 籬菊如雪といへる心をよみ侍りける 雪ならば籬にのみはつもらじと思ひとくにぞ白菊のはな 祐盛法師 菊の歌とてよめる 朝な／＼籬の菊のうつろへば露さへ色のかはりゆくかな 藤原家隆 百首の歌よみ侍りける時菊の歌とてよめる さえわたる光を霜にまがへてや月にうつろふ白菊のはな 藤原季通 崇徳院に百首の歌奉りける時秋の歌とてよめる 事々にかなしかりけりむべしこそ秋の心を愁といひけれ 藤原基俊 瞻西上人雲居寺にて結縁經の後、宴に歌合志侍りけるに野風の心をよめる 秋にあへずさ社は葛の色づかめあな恨めしの風の景色や 仁和寺後入道法親王覺性 紅葉の心をよみ侍りける 初時雨ふる程もなく志もとゆふ葛城山はいろづきにけり 覺延法師 村雲の志ぐれて染むる紅葉は薄く濃くこそ色も見えけれ 藤原定家 秋の歌とてよめる 志ぐれゆく四方の梢の色よりも秋は夕のかはるなりけり 道命法師 題志らず おぼろげの色とや人の思ふらむ小倉の山を照すもみぢ葉 小辨 宇治山太政大臣紅葉見侍りけるによめる 君見むと心や志けむ立田ひめもみぢの錦いろをつくせり 素意法師 紅葉留客といへる心をよめる ふる里にとふ人あらば紅葉のちりなむ後をまてと答へよ 左京大夫顯輔 歌合志侍りける時紅葉の歌とてよめる 山姫にちへの錦を手向けてもちる紅葉をいかでとゞめむ 院御製 月照紅葉といへる心ををのこどもつかうまつりける時よませ給うける もみぢ葉に月の光をさしそへてこれや赤ぢの錦なるらむ 右のおほいまうち君 嘉應二年法住寺殿の殿上の歌合に關路落葉といへる心をよみ侍りける 山おろしに浦傳ひする紅葉哉いかゞはすべき須磨の關守 大納言實房 清見潟せきにとまらでゆく舟は嵐の誘ふ木の葉なりけり 權中納言實守 もみぢ葉を關もる神に手向けおきて逢坂山をすぐる木枯 左大辨親宗 紅葉のみな紅にちり志けば名のみなりけり志らかはの關 從三位頼政 都にはまだ青葉にて見しかどももみぢちり志く白川の關 刑部卿範兼 湖上落葉といへる心をよめる 小浪や比良の高嶺の山おろしに紅葉を海の物となしつる 藤原清輔朝臣 百首の歌奉りける時よめる 立田山松のむら立なかりせばいづくかのこる緑ならまし 覺盛法師 題志らず 秋といへば岩田のをのゝ柞原時雨もまたず紅葉しにけり 藤原公重朝臣 近衛院の御時祭庭落葉といへる心をよめる にはの面にちりてつもれる紅葉は九重に志く錦なりけり 俊惠法師 大井川に紅葉見にまかりてよめる 今日みれば嵐の山は大井川紅葉吹颪す名にこそありけれ 道因法師 大井川ながれておつる紅葉かなさそふは峯の嵐のみかは 藤原清輔朝臣 百首の歌の中に紅葉をよめる 今ぞ志る手向の山は紅葉の幣と散交ふ名にこそありけれ 祝部成仲 落葉の心をよめる 立田山麓のさとはとほけれど嵐のつてにもみぢをぞみる 賀茂成保 ふきみだる柞が原を見渡せば色なき風ももみぢ志にけり 藤原朝仲 松間落葉といへる心をよめる いろかへぬ松ふく風の音はしてちるは柞の紅葉なりけり 惟宗廣言 故郷落葉といへる心をよめる ふる里の庭は木の葉に色かへてかはらぬ松ぞ緑なりける 法橋慈辨 題志らず ちり積る木葉も風に誘はれて庭にも秋のくれにけるかな 源俊頼朝臣 堀川院の御時の百首の歌奉りける時よめる 秋の田に紅葉ちりける山里をこともおろかに思ひけるかな 攝政前右大臣 百首の歌よませ侍りける時紅葉の歌とてよみ侍りける 散りかゝる谷の小川の色づけば木の葉や秋の時雨なる覽 後三條内大臣 落葉浮水といへる心をよみ侍りける くれてゆく秋をば水やさそふらむ紅葉流れぬ山川ぞなき 崇徳院御製 百首の歌めしける時九月盡の心をよませ給うける 紅葉のちりゆく方を尋ぬれば秋もあらしの聲のみぞする 前大僧正覺忠 山寺秋暮といへる心をよみ侍りける さらぬだに心細きを山ざとの鐘さへ秋のくれをつぐなり 瞻西上人 雲居寺の結縁經の後、宴に歌合志侍りけるに九月盡の心をよみ侍りける 唐錦ぬさにたちもてゆく秋もけふや手向の山路こゆらむ 源俊頼朝臣 あけぬとも猶秋風は音づれて野べのけしきよ面變りすな 前中納言匡房 承暦二年内裏の歌合に紅葉をよめる 立田山ちるもみぢ葉を來てみれば秋は麓に歸るなりけり 花薗左大臣家小大進 百首の歌奉りける時九月盡の心をよめる 今宵まで秋はかぎれと定めける神代も更に恨めしきかな 千載和歌集卷第六 冬歌 大納言公實 堀川院の御時百首の歌奉りける時初冬の心をよみ侍りける 昨日こそ秋はくれしかいつの間に岩まの水の薄氷るらむ 源俊頼朝臣 いかばかり秋の名殘を眺めましけさは木葉に嵐ふかずば 藤原仲實朝臣 いづみ川水のみわだのふしづけに岩間の氷る冬はきに鳬 崇徳院御製 百首の歌めしける時初冬の心をよませ給うける ひまもなくちる紅葉に埋もれて庭の景色も冬ごもりけり 大炊御門右大臣 樣々の草葉も今は霜がれぬ野べより冬は立ちて來つらむ 大納言隆季 澄むみづを心なしとは誰かいふ氷ぞ冬のはじめをも志る 前參議教長 秋の内は哀志らせし風の音の烈しさ添ふる冬は來にけり 花薗左大臣家小大進 我せこが上裳の裾の水波にけさこそ冬は立ちはじめけれ 藤原孝善 山家初冬をよめる いつのまに筧の水のこほるらむさこそ嵐の音のかはらめ 和泉式部 題志らず 外山ふく嵐の風の音きけばまだきに冬のおくぞ志らるゝ 大炊御門右大臣 百首の歌奉りける時初冬の歌によみ侍りける 初霜やおきはじむらむ曉の鐘のおとこそほのきこゆなれ 前中納言匡房 堀川院の御時百首の歌奉りける時よめる 高砂の尾上の鐘の音すなりあかつきかけて霜やおくらむ 藤原基俊 楸生る小野の淺茅におく霜の白きをみればよや更けぬ覽 藤原定家 冬の始の歌とて 冬來ては一夜ふたよをたま笹の葉わけの霜の處せきまで 藤原もとゝし 題志らず 霜さえて枯行く小野の岡べなる楢の廣葉に時雨ふるなり 馬内侍 寐覺して誰かきくらむこの頃の木葉に變る夜半の時雨を 源定信 法性寺入道前太政大臣、内大臣に侍りける時家の歌合に時雨をよめる 音にさへ袂をぬらす時雨かな眞木の板屋の夜半の寐覺に 皇太后宮大夫俊成 崇徳院に百首の歌奉りける時落葉の歌とてよめる まばらなる槇の板屋に音はしてもらぬ時雨や木葉なる覽 仁和寺後入道法親王 時雨の歌とてよめる 木葉ちると計り聞きてやみなましもらで時雨の山廻せば 攝政前右大臣 曉更時雨といへる心をよみ侍りける 獨ねの泪やそらにかよふらむ時雨にくもるありあけの月 藤原隆信朝臣 うたゝねの夢や現に通ふらむ覺めても同じ時雨をぞ聞く 從三位攝政 時雨の歌とてよめる やま廻る雲の下にやなりぬらむ裾野の原に時雨すぐなり 源師光 志ぐれゆく遠の外山の峯續き移りもあへず雲かゝるらむ 道因法師 嵐ふく比良の高嶺のねわたしに哀れ志ぐるゝ神無月かな 中納言國信 堀川院の御時百首の歌奉りける時の時雨の歌 深山べの志ぐれてわたる數毎にかごとがましき玉柏かな 源俊頼朝臣 木葉のみちると思ひし時雨には涙もたへぬ物にぞ有ける ニ條太皇太后宮肥後 振りはへて人も訪來ぬ山里は時雨計りぞ過ぎがてにする 藤原定家 圓位法師人々にすゝめて百首の歌よませ侍りけるとき時雨の歌とて 志ぐれつる山の軒端の程なきに頓てさしいる月の影かな 讀人志らず 玉章に涙のかゝる心地して志ぐるゝそらに雁のなくなり 源仲頼 山家時雨といへる心を 峯ごえに楢の葉傳ひ音づれて頓て軒端に志ぐれ來にけり 紀康宗 題志らず 曉のねざめに過ぐる時雨こそもらでも人の袖ぬらしけれ 藤原盛雅 落葉の心をよめる ちりはてゝ後さへ風を厭ふかな紅葉をふけるみ山べの里 中納言定頼女 中納言定頼世をのがれて後山里に侍りける頃遣し侍りける 都だにさびしさまさる木枯に峰の松かぜおもひこそやれ 中納言定頼 宇治にまかりて侍りける時よめる 朝ぼらけ宇治の川ぎり絶々にあらはれ渡る瀬々の網代木 藤原仲實朝臣 堀川院の御時百首の歌奉りける時鷹狩をよめる 矢形尾のましろの鷹を引据ゑて宇陀の鳥立を狩暮しつる 隆源法師 ふる雪に行方も見えずはし鷹の尾房の鈴の音ばかりして 源俊頼朝臣 夕まぐれ山かたつきて立つ鳥の羽音に鷹をあはせつる哉 藤原ながたふ 傳大納言道綱の家の歌合に千鳥を 妹許と佐保の川べを分行けばさ夜か更けぬる千鳥鳴く也 皇太后宮大夫俊成 千鳥をよめる 須磨の關有明の空になく千鳥かたぶく月やなれも悲しき 道因法師 岩こゆるあら磯なみにたつ千鳥心ならずや浦づたふらむ 右大臣 曉になりや志ぬらむ月影のきよきかはらに千鳥なくなり 法印靜賢 霜さへて小夜も長居の浦寒み明遣らずとや千鳥なくらむ 賀茂成保 霜枯の難波のあしのほの％＼とあくる湊に千鳥鳴くなり 源親房 水鳥をよめる 形見にや上毛の霜を拂ふらむともねの鴛のもろ聲になく 紫式部 題志らず 水鳥を水の上とやよそに見む我もうきたる世を過しつゝ 前中納言匡房 堀川院の御時百首の歌奉りける時よめる 水鳥のたま藻のとこのうき枕ふかき思はたれかまされる 崇徳院御製 百首の歌めしける時よませ給うける このごろのをしのうきねぞ哀なる上毛の志もよ下の氷よ 左京大夫顯輔 難波潟入江をめぐるあしがもの玉藻の床の浮寐すらしも 權中納言經房 氷初結といへることを 鴛鳥の浮寐の床やあれぬらむつらゝゐにけるこやの池水 道因法師 水鳥の歌とてよめる 鴨のゐる入江の葦は霜がれておのれのみこそ青ばなりけれ 賀茂重保 おく雲を拂兼ねてや萎れふすかつみが下に鴛のなくらむ 前左衛門督公光 月前水鳥といへる心をよめる 芦がものすだく入江の月かげは氷ぞ波のかずにくだくる 平實重 冬月といへる心をよめる 夜をかさね結ぶ氷の志たにさへ心ふかくもすめる月かな 左大辨親宗 氷の歌とてよめる いづくにか月は光をとゞむらむやどりし水も氷ゐにけり 藤原成家朝臣 冬くればゆくてに人はくまねども氷ぞむすぶ山の井の水 道因法師 月のすむ空には雲もなかりけりうつりし水は氷へだてゝ 崇徳院御製 百首の歌めしける時氷の歌とてよませ給うける 氷柱ゐてみがける影の見ゆるかなまことに今や玉川の水 皇太后宮大夫俊成 月さゆる氷のうへに霰ふりこゝろくだくるたまがはの里 左近中將良經 閑居聞霰といへる心をよみ侍りける さゆる夜の眞木のいたやの獨ねに心くだけと霰ふるなり 大納言經信 山家雪朝といへる心をよめる 朝戸あけて見るぞ寂しき片岡のならの廣葉にふれる白雪 崇徳院御製 百首の歌の中に雪の歌とてよませ給うける 夜をこめて谷の戸ぼそに風寒みかねてぞ志るき嶺の初雪 藤原季通朝臣 さえ渡る夜半の景色に深山べの雪の深さを空に志るかな 藤原清輔 きゆるをや都の人はをしむらむけさ山ざとにはらふ白雪 藤原資隆朝臣 雪の歌とてよめる 霜がれの籬のうちの雪見れば菊よりのちの花もありけり 仁和寺後入道法親王 題志らず たとへてもいはむかたなし月影に薄雲かけてふれる白雪 前參議教長 み山路はかつちる雪に埋れていかでか駒のあとを尋ねむ 治部卿通俊 京極前太政大臣の高陽院の家の歌合に雪の歌とてよめる おしなべて山の白雪積れども志るきは越の高嶺なりけり 藤原顯綱朝臣 外山には柴の下葉もちりはてゝ遠の高ねに雪降りにけり 源俊頼朝臣 ふる雪に谷のかけはしうづもれて梢ぞ冬の山路なりける 二條院御製 うへのをのこども百首の歌奉りける時雪の歌とてよませ給うける 雪つもる嶺にふゞきや渡るらむ越のみ空にまよふ志ら雲 二品法親王 遍照寺にて池邊雪といへる心をよみ侍りける 浪かけば汀の雪もきえなましこゝろありても氷る池かな 右のおほいまうち君 雪の歌とてよみ侍りける 山里の垣ねは雪に埋れて野べとひとつになりにけるかな 右近大將實房 跡もたえ志をりも雪に埋れてかへる山路に迷ひぬるかな 從三位頼政 越兼ねて今ぞ越路へ歸る山雪ふる時の名にこそありけれ 顯昭法師 浪間より見えしけしきぞ變りぬる雪ふりにけり松が浦島 藤原良清 攝政、右大臣に侍りける時百首の歌よませ侍りける時雪の歌とてよめる ふゞきする長柄の山を見渡せば尾上をこゆる志賀の浦波 讀人志らず 醍醐の清瀧のやしろに歌合志侍りける時よめる ふる雪に軒ばの竹もうづもれて友こそなけれ冬の山ざと 西住法師 行路雪といへる心をよめる 駒の跡はかつふる雪に埋れておくるゝ人や道まどふらむ 坂上明兼 題志らず 呉竹の折れふす音のなかりせばよ深き雪を爭で志らまし 藤原爲季 雪の歌とてよめる 眞柴かる小野の細道跡たえて深くも雪のなりにけるかな 俊惠法師 雪ふれば木々の梢も咲初むる枝よりほかの花もちりけり 内大臣 關路滿雪といへる心をよみ侍りける ふる儘に跡たえぬれば鈴鹿山雪こそ關のとざしなりけれ 天臺座主明快 年の内に梅の花の咲けるを見て詠み侍りける 山里の垣ねの梅はさきにけりかばかりこそは春も匂はめ 前大納言實長 雪中歳暮といへる心をよみ侍りける かき暮し越路も見えずふる雪に爭でか年の歸りゆくらむ 前左衞門公光 籠居て侍りける年の暮によめる さりともと歎き／＼て過しつる年も今宵に暮果てにけり 相模 年の暮の心をよめる 哀にも暮れゆく年の日數かな歸らむ事は夜のまと思ふに 惟宗廣言 歳暮述懷のこゝろをよめる 數ならぬ身には積らぬ年ならば今日の暮をも歎ざらまし 源光行 をしめども儚く暮れてゆく年の忍ぶ昔にかへらましかば 前律師俊宗 歳暮の心をよみ侍りける 一年は儚き夢の心地して暮れぬるけふぞおどろかれぬる 民部卿親範 かしらおろして後大原に籠りゐて侍りけるに閑中歳暮といへる心を上人どもよみ侍りけるによみ侍りける 都にて送り迎ふと急ぎしを志りてや年の今日は暮るらむ 千載和歌集卷第七 離別歌 藤原實方朝臣 宇佐のつかひの餞しけるところにてよみ侍りける 昔見し心ばかりを志るべにて思ひぞおくるいきの松ばら 前大納言公任 有國大貳になりてくだりける時よみ侍りける 別よりまさりて惜しき命かな君に二たびあはむと思へば 紫式部 遠き所にまかりける人のまうで來て曉歸りけるに九月盡くる日虫の音哀なりければ なきよわる籬の虫もとめがたき秋の別やかなしかるらむ 大納言公實 堀川院の御時百首の歌奉りける時別の心をよみ侍りける かへりこむ程もさだめぬ別路は都の手ぶり思ひでにせよ 前中納言匡房 行末をまつべき身こそ老いにけれ別は路の遠きのみかは 源俊頼朝臣 忘るなよ歸る山路に跡たえて日數は雪のふりつもるとも 大僧正行尊 修行に出で立ち侍る時いつほどにか歸りまうで來べきと人のいひ侍りければよめる 歸り來む程をばいつといひおかじ定めなき身は人頼め也 左京大夫顯輔 百首の歌奉りける時別の心を 頼むれど心かはりて歸り來ばこれぞやがての別なるべき 上西門院兵衞 限あらむ道社あらめ此世にて別るべしとは思はざりしを 藤原經衡 參議資通大貳はてゝのぼりけるに筑前守にて侍りける時つかはしける 行く君をとゞめまほしく思ふかな我も戀しき都なれども 太宰大貳資通 かへし 年へたる人の心を思ひやれ君だにこふるはなのみやこを 道命法師 修行に出てゝ熊野にまうで侍りける時人につかはしける 諸共に行く人もなき別路になみだばかりぞ止らざりける 天台座主源心 人の法會行ひける導師に越前國にまかりて上りなむとする時彼國の願主別惜みけるによめる 存へてあるべき身とし思はねば忘るなとだにえ社契らね 讀人志らず 筑紫にまかれりける男京に上るとてかどでの所より女の許に、のぼるべき心ちなむせぬなどいへりける返しにつかはしける 哀とし思はむ人はわかれしを心は身よりほかのものかは 和泉式部 離れける男の遠き程にゆくをいかゞ思ふといひて侍りければ遣はしける 別れても同じ都にありしかはいと此度のこゝちやはせし 成尋法師母 成尋法師入唐し侍りける時よみ侍りける 忍べどもこの別路を思ふにはからくれなゐの涙こそふれ 僧都覺雅 百首の歌よみ侍りける時わかれの心をよめる 心をも君をも宿にとゞめおきて涙とともに出づる旅かな 西住法師 夏の頃こしの國にまかりける人の、秋は必ずのぼりなむ、待てといひけるが冬になるまでのぼりまうでこざりければ遣はしける 待てと云て頼めし秋も過ぬれば歸る山路のなぞかひもなき 入道前太政大臣 源惟盛年頃侍る物にて箏の琴などをしへ侍りけるを土佐國にまかりける時川尻まで送りにまうで來りけるに青海波の秘曲の琴柱たつる事教へ侍りて其由の譜かきて給ふとて奥に書き付けて侍りける をしへおく形見を深く忍ばなむ身は青海の波にながれぬ 右衛門督頼實 人に餞志侍ける曉よみ侍りける 忘るなよをばすて山の月見ても都をいづるありあけの空 藤原定家 百首の歌よみ侍りける時別の心を 別れても心へだつな旅ごろも幾重かさなる山路なりとも 千載和歌集卷第八 覊旅歌 藤原範永朝臣 題志らず 有明の月も清水にやどりけりこよひはこえじ逢坂のせき 中納言師俊 法性寺入道太政大臣、内大臣に侍りける時、關路月といへる心をよみ侍りける 播磨路や須磨のせき屋の板廂月もれとてや踈らなるらむ 藤原基俊 月前旅宿といへる心をよめる あたら夜を伊勢の濱萩をり志きて妹戀しらに見つる月哉 中納言國信 堀川院の御時百首の歌奉りける時旅の歌とてよめる 浪の上に有明の月を見ましやは須磨の關屋に宿らざりせば 八條前太政大臣 行路雪といへる心をよみ侍りける よな／＼の旅ねの床に風さえてはつ雪ふれるさやの中山 和泉式部 海づらに船ながらあかしてよみ侍りける 水の上に浮寐をしてぞ思知る斯れば鴛は鳴くにぞ有ける 赤染衛門 丹後國にまかりける時よめる 思ふことなくてや見ましよさの海の天の橋立都なりせば 能因法師 攝津國に住み侍りけるを美濃國にくだる事ありてあづさの山にてよみ侍りける 宮木引くあづさの杣をかきわけて難波の浦を遠かりぬる 津守有基 大隅の任はてゝ上らむと志けるを大貳さたすることまだしとて留めければよめる 住のえのまつらむとのみ歎きつゝ心づくしに年をふる哉 齋宮甲斐 天仁元年齋宮の群行の時忘井といふ所にてよめる 別れゆく都のかたの戀しきにいざむすび見む忘井のみづ 源雅光 法性寺入道内、大臣の時の歌合に旅宿雁といへる心を さ夜ふかき雲ゐに雁もおとすなりわれ獨やは旅の空なる 崇徳院御製 百首の歌めしける時旅の歌とてよませ給うける かりごろも袖の涙に宿る夜は月も旅ねのこゝちこそすれ 松が根の枕も何かあだならむたまの床とて常のとこかは 大炊御門右大臣 花咲きし野べの景色も霜がれぬ是にてぞ志る旅の日數を 藤原季通朝臣 さらしなや姨捨山に月みむと都にたれかわれを志るらむ 待賢門院堀川 みちすがら心も空にながめやる都の山のくもがくれぬる 同院安藝 さゝの葉をゆふ露ながら折り志けば玉ちる旅の草枕かな 皇太后宮大夫俊成 浦づたふ磯のとまやの楫枕きゝもならはぬ波のおとかな 圓位法師 世をそむきて後修行志侍りけるに海路にて月を見てよめる わたのはら遙に波をへだて來て都にいでし月を見るかな 高野法親王覺法 高野にまうで侍りける道にてよみ侍りける 定なき憂世の中と志りぬればいづくも旅の心地こそすれ 前中納言師仲 下野國にまかりける時尾張國なるみといふ所にてよみ侍りける 覺束ないかに鳴海のはてならむ行方も志らぬ旅の悲しさ 左京大夫脩範 あづまの方にまかりける時ゆくさき遙におぼえ侍りければ 日をへつゝゆくに遙けき道なれど末を都と思はましかば 讀人志らず 海邊時雨といへる心をよみ侍りける かくまでは哀ならじを志ぐるとも磯の松が根枕ならずば 道因法師 尾張國に志るよしありて志ばし侍りける頃人の許より都の事は忘れぬるといひて侍りければつかはしける 月見れば先都こそ戀しけれまつらむと思ふ人はなけれど 祝部成仲 夜逢坂の關を過るとてよめる 逢坂の關には人もなかりけり岩間の水のもるにまかせて 大納言定房 中院右大臣の家にて獨行關路といへる心をよみ侍りける こえてゆく友やなからむ逢坂の關の清水の影はなれなば 前大僧正覺忠 客衣露重といへる心をよみ侍りける 旅衣朝だつ小野の露しげみ志ぼりもあへず忍ぶもぢずり 右近大將實房 住吉のやしろの歌合とて人々よみ侍りける時旅宿時雨といへる心をよみ侍りける 風の音にわきぞかねまし松が根の枕にもらぬ時雨也せば 俊惠法師 もしほ草敷津の浦の寐覺には時雨にのみや袖はぬれける 源仲綱 玉藻ふく磯屋が志たにもる時雨旅寐の袖も汐垂れよとや 太皇太后宮小侍從 草枕おなじ旅ねの袖にまた夜半の時雨もやどはかりけり 攝政前右大臣 家に百首の歌よませ侍りける時旅の歌とてよみ侍りける はる％＼と津守の沖をこぎゆけば峯の松風遠ざかるなり 刑部卿頼輔 わたの原志ほぢ遙に見わたせば雲と波とは一つなりけり 皇太后宮大夫俊成 哀なる野島がさきの庵かな露おくそでになみもかけゝり 二品親王 旅宿の心をよみ侍りける よしさらば磯の苫屋に旅ねせむ波懸ぬとてぬれぬ袖かは 法印慈圓 旅の歌とてよみ侍りける 旅の世にまた旅寐して草枕夢のなかにもゆめをみるかな 右兵衛督隆房 草枕かりねの夢にいくたびかなれし都にゆきかへるらむ 法眼兼覺 關路曉月といへる心をよめる いつもかく有明の月のあけ方は物やかなしき須磨の關守 藤原家隆 百首の歌よみ侍りける時旅の歌とてよめる 旅ねする須磨の浦路のさよ千鳥聲こそ袖の波はかけけれ 圓玄法師 修行にまかりありきけるに野中に宿して侍りける夜旅の枕の露けく侍りけるによめる かくしつゝつひにとまらむ蓬生の思ひ志らるゝ草枕かな 權律師覺辨 旅の歌とてよめる 旅ねする木の下露の袖にまたしぐれふるなりさやの中山 藤原資忠 攝政、右大臣の時家の歌合に旅の歌とてよめる 旅ねする庵をすぐる村時雨なごりまでこそ袖はぬれけれ 大中臣親宗 旅の歌とてよめる 霰もる不破の關屋に旅ねして夢をもえこそ通さゞりけれ 平康頼 心のほかなることありて志らぬ國に侍りける時よめる かくばかり憂身の程も忘られてなほ戀しきは都なりけり 薩摩がた沖の小島に我はありと親にはつげよ八重の潮風 僧都印性 覊中歳暮といへる心をよめる 東路も年も末にやなりぬらむ雪ふりにける志らかはの關 寂蓮法師 圓位法師がよませける百首の歌の中に旅の歌とてよめる 岩ねふみ峰の椎志ばをり志きて雪にやどかる夕ぐれの空 千載和歌集卷第九 哀傷歌 中務卿具平のみこ 花のさかりに藤原爲頼などともにて石藏にまかれりけるを中將宣方の朝臣などか斯と侍らざりけむ後の度には必侍らむと聞えけるを其年中將も爲頼も身まかりにける又の年彼花を見て大納言公任につかはしける 春くれば散りにし花も咲きに鳬哀れ別のかゝらましかば 前大納言公任 かへし 行返る春や哀と思ふらむちぎりしひとのまたもあはねば 藤原範永朝臣 主なき家の櫻を見てよめる うゑおきし人の形見と見ぬだにも宿の櫻を誰かをしまぬ 和泉式部 彈正尹爲尊のみこにおくれ侍りてよめる をしきかな形見にきたる藤衣たゞ此頃に朽ちはてぬべし 藤原道信朝臣 煩ひ侍りけるがいとゞよわくなりにけるにいかなる形見にか有けむ、山吹なるきねをぬぎて女につかはし侍りける 梔子の園にや我身入りにけむ思ふ事をもいはでやみぬる 又云ふ、身まかりて後女の夢にみえてかくよみ侍りけるとも。 藤原頼孝 中將道信の朝臣身まかりにけるを送りをさめての朝によめる 思ひ兼ね昨日の空を眺むれど其かと見ゆる雲だにもなし 花山御製 世のはかなき事をよませ給うける 現とも夢ともえこそわきはてね何れの時を何れとかせむ 源道濟 一條院かくれ給うての又の年彼院の花を見てよめる 櫻花見るにも悲し中々にことしの春はさかずぞあらまし 道命法師 親しかりける人身まかりにけるによめる 後れじと思へど死なぬ我身かな獨や志らぬ道をゆくらむ 藤原長能 花山院かくれさせ給うての頃よみ侍りける 老らくの命のあまり長くして君にふたゝび別れぬるかな 上東門院 後一條院かくれさせ給うての年時鳥のなきけるによませ給うける ひと聲も君につげなむ時鳥このさみだれは闇にまよふと 辨乳母 枇杷どのゝ皇太后宮わづらひ給ひける時所をかへて心みむとて外にわたり給へりけるをかくれ給ひて後陽明門院一品親王と申しける枇杷殿にかへり給へりけるにふかき御ちやうの内に菖蒲くす玉などの枯れたるが殘りけるを見てよみ侍りける 菖蒲草涙の玉にぬきかへてをりならぬねを猶ぞかけつる 江侍從 かへし 玉ぬきし菖蒲の糸はあり乍よどのはあれむ物とやはみし 大貳三位 大納言長家大納言齋信の女に住み侍りけるを女身まかりける頃法住寺にこもりゐて侍りけるにつかはしける 悲しさをかつは思ひも慰めよ誰も遂にはとまるべきかは 大納言長家 かへし 誰も皆とまるべきにはあらねども後るゝ程は猶ぞ悲しき 承香殿女御 一條院かくれさせ給へりける年の秋月をみてよみ侍りける 大方にさやけからぬか月かげは涙くもらぬ人に見せばや 小辨命婦 後一條院四月にかくれさせ給ひける年の九月に中宮又かくれ給ひにける四十九日末つかた宮々上東門院に渡り給ひ侍りける日人々別をしみけるによみ侍りける 悲しさにそへてもものゝ悲しきは別のうちの別なりけり 前中宮宣旨 同じ年の冬御禊大甞會など過ぎて十二月つごもり大納言長家二條院の、一品内親王と申しける時まゐりて侍りけるによみ侍りける うき物のさすがにをしき今年かな遠ざかりなむ君が別に 大納言長家 かへし 悲しさはいとゞぞ増る別れにし今年もけふを限と思へば 紫式部 遠き所に行きにける人のなくなりにけるをおやはらからなど都に歸り來て悲しき事いひたるに遣はしける 何方の雲路としらばたづねましつらはなれけむ雁の行末 藤原道信朝臣 恒徳公かくれ侍りて後かの常に見侍りける鏡の物の中に侍りけるをみてよみける としをへて君が見なれします鏡昔の影はとまらざりけり 赤染衛門 上東門院に參りて侍りけるに一條院の御事などおぼし出でたる御氣色なりける朝奉りける つねよりもまたぬれそひし袂かな昔をかけておちし涙に 上東門院 御かへり事 現とも思ひわかれてすぐるまに見し世の夢を何語るらむ 源實基朝臣 あがたに侍りける程に京なる女身まかりぬときゝていそぎのぼり侍りける道にてよめる 都へと思ふにつけて悲しきは誰かは今はわれをまつらむ 平雅康 藏人に侍りける時おやの思ひになりにける秋、上のをのこども嵯峨野に花見にゆくときゝてつかはしける もろともに春の花をば見し物を人におくるゝ秋ぞ悲しき 前中納言匡房 右衞門督基忠かくれ侍りて後かの家につかはしける 花と見し人は程なくちりに鳬我身も風を待つとしらなむ 藤原顯綱朝臣 後三條院かくれさせ給うて諒闇のころよみ侍りける かわく世もなき墨染の袂かなくちなば何を形見にもせむ 權中納言俊忠 少將に侍りける時大納言忠家かくれ侍りける後五月五日中納言國信、中將に侍りける時消息して侍りけるついでに遣はしける 墨染の袂にかゝるねを見ればあやめもしらぬ涙なりけり 中納言國信 返し 菖蒲草うきねを見ても涙のみかゝらむ袖を思ひこそやれ 藤原基俊 女におくれて歎き侍りける頃肥後がもとよりとひ侍りけるに遣はしける おもひやれ空しき床を打ち拂ひ昔をしのぶ袖のしづくを 贈皇后茨子かくれ侍りにける後、硯の箱など取りしたゝめけるに物に書き付けておかれ侍りける歌 胸にみつ思をだにもはるかさで煙とならむことぞ悲しき 藤原有信朝臣 あひしれりける女身まかりにける時月をみてよめる 諸共に有明の月も見しものをいかなる闇に君まよふらむ 慶範法師 人のわざしける導師にて諷誦文よみけるに歌の侍りければよみ侍りける 打鳴らす鐘の音にや長き夜も明けぬなりとは思知るらむ 崇徳院御製 待賢門院かくれさせ給うて後御忌はてゝかた％＼にかへらせ給ひける日 限ありて人はかた％＼別る共涙をだにもとゞめてしがな 上西門院兵衞 御かへし 散々に別るゝ今日の悲しさに涙しもこそとまらざりけれ 靜嚴法師 語らひけるわらはの思はずに疎くなりにける後なくなりにけるを人のとぶらひて侍りければよめる 悲しさを是よりけにや思はましかねて習はぬ別なりせば 天臺座主勝範 服に侍りける時ある上人の來れりけるが墨染の袈裟を忘れてとりに遣したりけるにつかはすとてよめる 墨染の色はいづれもかはらぬをぬれぬや君が衣なるらむ 鳥羽院御製 わづらはせ給うける時鳥羽殿にて時鳥の鳴きけるをきかせ給うてよませ給うける 常よりもむつまじきかな時鳥しでの山路のともと思へば 久我の内のおほいまうち君 美福門院の御服にて侍りけるを宣旨にてぬぎ侍るとてよめる 心ざし深くそめてし藤衣きつる日數のあさくもあるかな 大宮前太政おほいまうち君 中納言伊實六條の家にて身まかりにけるを後のわざなどはてゝ九條の堂に歸り侍りける時はしらにかきつけ侍りける 類なくうきこと見えし宿なれどそも別るゝは悲しかりけり 花薗左大臣室 かぞふれば昔語になりにけりわかれは今の心地すれども 權大納言實家 大炊御門右大臣かくれ侍りて後七月七日母の三位の許に消息のついでに遣し侍りける 棚機にことしはかさぬ椎柴の袖しもことに露けかりけり 三位 かへし 椎柴のつゆけきそでは棚機もかさぬにつけて哀とやみむ 仁和寺入道法親王 待賢門院かくれさせ給ひて後法金剛院にて時鳥の鳴き侍りけるに ふる里にけふこざりせば時鳥たれと昔をこひてなかまし 法印澄憲 二條院かくれさせ給ひて御わざの夜よみ侍りける 常に見し君が御幸を今日とへば歸らぬ旅ときくぞ悲しき 右のおほいまうち君 大炊御門右大臣身まかりて後かの志るしおきて侍りける私記どもの侍りけるを見てよみ侍りける 教へおくその言の葉を見る度に又とふ方のなきぞ悲しき 民部卿成範 母の二位身まかりて後よみ侍りける 鳥邊山思ひやるこそかなしけれ獨やこけの下にくちなむ 藤原貞憲朝臣 母の服に侍りける程に又紀伊三位身まかりにける時よみ侍りける 限ありて二重はきねばふぢ衣涙ばかりをかさねつるかな 右京大夫秀能 忍びてもの申しける女身まかりにける時よめる 三年まで馴れしは夢のこゝちして今日ぞ現の別なりける 僧都印性 後入道法親王かくれ侍りて後入りがたまで月をみてよみ侍りける 入りぬるかあかぬ別の悲しさを思ひ志れとや山の端の月 左京大夫脩範 親の墓にまかりて侍りけるに志らぬつかどもの多く見え侍りければよめる 野べみれば昔の跡や誰ならむその世も志らぬ苔の下かな 僧都範玄 奈良に侍從と申しけるわらはのいづみ川に身をなげて侍りければよめる 何事のふかき思ひに泉川そこのたま藻と志づみはてけむ 法印成清 花薗左大臣の家に童にて侍りけるを、笙を教へ侍るとて給へりける笛を年經て後かのために供養し侍りける時笛にそへて侍りける 思ひきや今日打鳴す鐘の音に傳へし笛の音を添へむとは 靜縁法師 わづらふこと侍りける時母にさきだゝむことなげき思ひ侍りけるをそのたびおこたりて後又母身まかりける時よめる 先立たむ事をうしとぞ思ひしに後れても又悲しかりけり 藤原親盛 周防國に父のまかりくだりけるが彼國にて身まかりにけるときゝて急ぎ下りける時よめる 待らむと思はゞいかにいそがまし跡を見るだに迷ふ心を 覺蓮法師 仁和寺法親王蓮花門院にてかくれ侍りける後月忌の日かの墓所にまかりけるに山に雲かゝりて心ぼそく侍りければよめる 山の端にた靡く雲や行へなくなりし煙のかたみなるらむ 法眼長眞 父の中納言顯長が墓所の堂深草の里に侍りけるにまかりてよめる としをへて昔を志のぶ心のみうきにつけても深草のさと 顯昭法師 母の身まかりにける時よめる 垂乳めや止りて我を惜まゝし代ふるにかはる命なりせば 圓位法師 同行の上人西住秋の頃わづらふことありて限に見え侍りければよめる 諸共にながめ／＼て秋の月ひとりにならむことぞ悲しき 寂然法師 西住法師身まかりける時をはり正念なりけるよし聞きて圓位法師の許につかはしける みだれずとをはり聞くこそ嬉しけれさても別は慰まね共 圓位法師 かへし 此の世にて又あふまじき悲しさにすゝめし人ぞ心亂れし 千載和歌集卷第十 賀歌 院御製 みこにおはしましける時鳥羽殿に渡らせ給へりける頃八條院内親王と申しける時かの御かたにて竹遐年友といへる心を講ぜられけるによませ給うける 幾千世とかぎらざりける呉竹や君が齡のたぐひなるらむ 後三條内大臣 うゑて見る籬の竹の節ごとにこもれる千よは君ぞ數へむ 皇太后宮大夫俊成 わが友に君がみかきの呉竹は千よに幾よの影をそふらむ 大宮前太政大臣 祝の心をよみ侍りける 君が代は天のかご山出づる日のてらむ限は盡じとぞ思ふ 源俊頼朝臣 堀川院の御時立春の朝に今日の心つかうまつるべきよし侍りければ奏し侍りける 君がためみたらし川を若水にむすぶや千代の始なるらむ 堀川院御製 同じ御時后の宮にて花契遐年といへる心を上のをのこどもつかうまつりけるによませ給うける 千年まで折りて見るべき櫻花梢はるかにさきそめにけり 大納言忠教 鳥羽院位おりさせ給うての頃庭花年久といへる心をかれこれつかうまつりけるによみ侍りける ほり植ゑし若木の梅にさく花は年も限らぬ匂ひなりけり 權中納言俊忠 堀川院の御時鳥羽殿に行幸の日池上藤といへる心をよみ侍りける 千とせすむ池の汀の八重櫻かげさへそこに重ねてぞ見る 源俊頼朝臣 白川院鳥羽殿におはしましける時松契遐年といふ心をよめる 神代より久しかれとや動きなき岩ねに松の種を蒔きけむ 京極の前のおほきおほいまうち君の高陽院の家の歌合に祝の心をよみ侍りける 落瀧つやそ宇治川のはやき瀬に岩こす波は千代の數かも 京極前太政大臣 二條太皇太后宮賀茂のいつきと申しける時本院にて松枝映水といへる心をよみ侍りける 千早振いつきの宮のありす川松とともにぞ影はすむべき 二條太皇太后宮肥後 堀川院の御時百首の歌奉りける時子日の心をよめる 行末をまつぞひさしき君がへむ千代の始の子日と思へば 藤原基俊 祝の心をよめる 奥山のやつをの椿君が世にいくたび蔭をかへむとすらむ 法性寺入道前太政大臣 保延二年法金剛院に行幸ありて菊契多秋といへる心をよみ侍りける 君が代を長月にしも白菊の咲くや千歳の志るしなるらむ 花薗左大臣 八重菊の匂に志るし君が世はちとせの秋を重ぬべしとは 八條前太政大臣 千早振神代のことも人ならばとはましものを白菊のはな 崇徳院御製 百首の歌めしける時祝の心をよませ給うける 吹く風も木々の枝をばならさねど山は久しき聲ぞきこゆる 左のおほいまうち君 二條院の御時大内におはしまして始めて花有喜色といへる心をよませ給ひけるによみ侍りける 千世ふべき始の春としりがほにけしきことなる初櫻かな 二條院御製 うへのをのこども百首の歌奉りける時祝の心をよませ給うける 白雲にはねうちつけてとぶ鶴の遙に千世の思ほゆるかな 式子内親王 百首の歌よみ給ひける時の祝の歌 うごきなきなほ萬世ぞ頼むべきはこやの山のみねの松風 皇太后宮大夫俊成 攝政、右大臣に侍りける時百首の歌よませ給ひけるに祝の歌五首が中によみ侍りける 百千たび浦島が子は歸るともはこやの山は常磐なるべし 大炊御門右大臣 二條院の御時おほ炊の御門高倉の内裏に侍りけるに同じ西の町の家にて初めて詩歌講じ侍りけるに鶴契遐年といへる心をよみ侍りける 幾千世と限らぬたづの聲すなり雲ゐの近き宿の志るしに 入道前關白太政大臣 閑院の家にてはじめて對松爭齡といへる心をよみ侍りける 千年ふる尾上の小松移し植ゑて萬代までの友とこそ見め 源通能朝臣 萬代もすむべき宿にうゑつれば松こそ君が影をたのまめ 右のおほいまうち君 高倉院の御時内裏にまゐり侍りけるにうへの御笛に萬歳樂ふかせ給ひけるをはじめて承りて又の日女房の中に申し侍りける 笛のねの萬代までと聞えしを山もこたふる心地せしかな 修理大夫顯季 入道右大臣はじめて中院の家に住み侍りける時祝の心をよめる 群れてゐるたづのけしきに著き哉千年すむべき宿の池水 賀茂成助 橘俊綱の朝臣の伏見の家にかつらをほりうゑさせ給ひけるによめる 瑞垣の桂をうつす宿なればつき見むことぞ久しかるべき 藤原孝善 俊綱の朝臣さぬきの守にまかりける時祝の心をよめる 君が代に較べていはゞ松山の松の葉數はすくなかりけり 善滋爲政朝臣 後一條院の御時長和五年大甞會主基方の御屏風に備中國長田山の麓に琴ひき遊びしたる所をよめる 千世とのみ同じことをぞ調ぶなる長田の山のみねの松風 前中納言匡房 白川院の御時承保元年大嘗會主基方の稻春歌神田の郷をよめる 千早振神田の里のいねなれば月日とともに久しかるべし 宮内卿永範 院の御時の久壽二年大甞會悠紀方の風俗歌近江國わか松の森をよめる すべらぎの末さかゆべき印には木高くぞなる若松のもり 參議俊綱 平治元年大甞會悠紀方の風俗歌近江國千坂の森をよめる 君か代の數にはしかじ限なき千坂の浦のまさごなりとも 刑部卿範兼 同じ御時大甞會主基方の稻春歌丹波國雲田村をよめる 天地の極めも知らぬ御代なれば雲田の村の稻をこそつけ 宮内卿永範 高倉院の御時仁安三年大甞會悠紀方の御屏風の歌 霜ふれどさかえこそませ君が世に逢坂山のせきのすぎ村 藤原季經朝臣 今上の御時元暦元年大甞會悠紀方の風俗歌、三神の山をよめる ときはなるみ神の山の杉村や八百萬代のしるしなるらむ 千載和歌集卷第十一 戀歌一 源俊頼朝臣 堀川院の御時百首の歌たてまつりける時初戀の心をよめる 難波江の藻に埋るゝ玉がしは顯はれてだに人をこひばや 二條太皇太后宮肥後 まだ志らぬ人をはじめて戀ふる哉思ふ心よ道志るべせよ 前齋宮河内 わりなしや思ふ心の色ならばこれぞそれ共見せまし物を 後二條關白家筑前 權中納言俊忠中將に侍りける時歌合し侍りけるに初戀の心をよめる 思ふよりいつしかぬるゝ袂かな涙ぞ戀のしるべなりける 藤原ながよし 女につかはしける 藻屑火の磯間を分くる漁舟ほのかなりしに思ひそめてき 輔仁親王 題志らず いかにせむ思を人にそめながらいろに出でじと思ふ心を 徳大寺の左のおほいまうち君 ひとめ見し人は誰とも白雲のうはの空なる戀もするかな 中院右大臣 つゝめども泪に袖のあらはれて戀すと人に志られぬる哉 大納言なりみち 包め共たえぬ思になりぬれば問はず語りのせまほしき哉 大炊御門右大臣 百首の歌奉りける時戀の歌とてよめる おほ方の戀する人に聞慣れて世のつねのとや君思ふらむ 左京大夫顯輔 思へどもいはでの山に年を經て朽やはてなむ谷の埋れ木 高砂のをのへの松にふく風の音にのみやはきゝ渡るべき 待賢院堀川 あら磯の岩にくだくる浪なれやつれなき人にかくる心は 上西門院兵衛 岩間ゆく山下水をせきわびて漏らす心のほどをしらなむ 藤原基俊 權中納言としたゞの家の歌合に戀の歌とてよめる 水籠りにいはでふるやの忍草忍ぶとだにも知せてしがな 藤原長能 人につかはしける 思ふ事巖間にまきし松の種千世とちぎらむ今はねざせよ 前大納言公任 うるまの島の人こゝに放たれきてこゝの人の物いふをきゝもしらでなむあるといふ比かへり事せぬ女につかはしける 覺束なうるまの嶋の人なれやわが言の葉を志らず顏なる 堀川右大臣 雨のふる日志のびたる人につかはしける 人志れずもの思ふ頃の袖みれば雨も泪もわかれざりけり 源俊頼朝臣 權中納言としたゞ、かつらの家にてなき名たつ戀といへる心をよみ侍りける たちしよりはれずも物を思ふ哉なき名や野邊の霞なる覽 源明賢朝臣 戀の歌とてよめる 歎き餘り志らせそめつる言の葉も思ふ計は言はれざり鳬 右大臣 百首の歌よみ侍りける時戀の歌とてよみ侍りける 人志れぬ木の葉のしたの埋水おもふ心をかきながさばや 久我内大臣 題志らず こひしともいはぬにぬるゝ袂かな心を志るは涙なりけり 從三位頼政 おもへどもいはで忍ぶの摺衣心のうちにみだれぬるかな 寂然法師 陸奥の忍ぶもぢずり忍びつゝ色には出でじ亂れもぞする 藤原清輔朝臣 難波めのすくも焚く火の下焦れ上はつれなき我身なりけり 刑部卿頼輔 歌合志侍りける時忍ぶる戀のこゝろをよめる 戀死なば世の儚きに言なしてなき跡までも人に志られじ 顯昭法師 ひと志れぬ泪の川のみな上やいはでの山のたにのした水 讀人志らず 題志らず いかにせむ御垣が原に摘む芹のねにのみなけどしる人のなき 賀茂重保 戀の百首の歌詠み侍りける時寄霞戀といへる心をよめる つれもなき人の心やあふさかの關路へだつる霞なるらむ 藤原清輔朝臣 戀の歌とてよめる 涙川浮ねの鳥となりぬれど人にはえこそみなれざりけれ 源みちよしの朝臣 二條院の御時うへのをのこども百首の歌たてまつりける時よめる 我戀は尾花吹きこす秋風の音にはたてじ身には志むとも 仁昭法師 横川のふもとなる山寺にこもりゐたる時いとよろしきわらはの侍りければよみて遣はしける 世を厭ふはしと思ひし通路にあやなく人をこひ渡るかな 花園左大臣 題志らず 便あらば蜑の釣舟言傳てむ人をみるめにもとめ侘びぬと 大宮前太政大臣 又もなくたゞ一筋に君を思ふ戀路に迷ふわれやなになる 前中納言伊房 君こふる身は大空にあらねども月日を多くすぐしつる哉 二條院御製 きさいの宮にはじめてまゐりける女房ことひくをきかせ給うてよみてたまひける 琴の音に通ひそめぬる心かな松吹く風にあらぬ身なれど 式子内親王 百首の歌よみ給ひける時、戀の歌 はかなしや枕定めぬうたゝねのほのかにまよふ夢の通路 右のおほいまうちぎみ 百首の歌よみ侍りける時戀のこゝろをよみ侍りける さきにたつ涙とならば人志れず戀路に惑ふ道志るべせよ 刑部卿頼輔 題志らず ながらへばつらき心もかはるやと定めなき世を頼む計ぞ 源有房 もらさばや志のびはつべき涙かは袖の柵かくとばかりは 源師光 戀しさを憂身なりとて包みしはいつまでありし心なる覽 藤原惟規 頼めとや否とやいかに稻舟の暫しと待ちし程も經にけり 賢智法師 かく計色に出でじと忍べども見ゆらむ物をたへぬ氣色は 賀茂重保 夏にいりて戀まさるといへる心をよめる 人志れず思ふ心はふかみ草花さきてこそいろにいでけれ 津守國光 題志らず 日を經つゝ繁さはまさる思草あふ言の葉のなどなかる覽 大中臣清文 おつれども軒に志られぬ玉水は戀のながめの雫なりけり 源季貞 人志れず思ひそめてし心こそいまは泪のいろとなりけれ 祐盛法師 色見えぬ心の程を志らするは袂をそむるなみだなりけり 大中臣定雅 わが床は信夫の奥のますげ原露かゝるとも志る人のなき 祝部宿禰成仲 君こふる泪時雨とふりぬれば志のぶの山も色づきにけり 二條院前皇后宮常陸 いかにせむ信夫の山の下紅葉志ぐるゝ儘に色のまさるを 賀茂重延 いつしかと袖にしぐれのそゝぐかな思は冬の始ならねど 從三位頼政 攝政右大臣の時の百首の歌の中に忍戀の心をよみ侍りける 淺ましやおさふる袖の下くゞる泪の末をひとやみつらむ 皇嘉門院別當 忍びねの袂はいろに出にけり心にも似ぬわがなみだかな 左兵衛督隆房 をんなのなき名たつよし恨みて侍りければ遣はしける 同じくば重ねて絞れ濡衣さてもほすべきなき名ならじを 讀人志らず かへし 流れてもそゝぎやすると濡衣人はきす共身にはならさじ 大納言宗家 戀の歌とてよみ侍りける 人目をば包むと思ふにせきかねて袖に餘るは涙なりけり 右京大夫季能 つれなさにいはでたえなむと思ふ社逢見ぬ先の別なりけれ 法眼實快 よそ人にとはれぬる哉君にこそ見せばやと思ふ袖の雫を 藤原伊綱 難面くぞ夢にも見ゆるさよ衣恨みむとては返しやはせし 藤原季經朝臣 攝政右大臣の時家の歌合に戀の歌とてよめる 思出づるその慰めもありなまし逢見て後のつらさ思へば 皇太后宮大夫俊成 おなじ家に百首の歌よみ侍りける時初戀の心をよみ侍りける 照射するは山が裾の下露やいるより袖は斯く志をるらむ 忍ぶる戀 いかにせむ室の八島にやどもがな戀の烟を空にまがへむ 千載和歌集卷第十二 戀歌二 大納言公實 堀川院の御時百首の歌奉りける時戀の心をよみ侍りける 思ひ餘り人にとはゞや水無川結ばぬ水に袖はぬるやと 花園左大臣 題志らず はかなくも人に心を盡すかな身の爲にこそ思ひそめしか 二條太交代校風大貳 戀ひそめし人はかくこそつれなけれ我泪しも色變るらむ 前中納言雅兼 白川院三條殿におはしましける時をのこども戀の歌よみ侍りけるによめる かゝりける泪と人も見る計志ぼらじ袖よ朽ちはてねたゞ 源俊頼朝臣 權中納言俊忠の家に戀十首の歌よみ侍りける時いのれどもあはざる戀といへる心を うかりける人を初??の山颪し烈しかれとは祈らぬものを 修理大夫顯季 おなじ十首の中に誓ふ戀といへる心をよめる 嬉しくば後の心を神もきけ引く志め繩のたえじとぞ思ふ 藤原顯仲朝臣 臥しながら無實戀 結びおく伏見の里の草枕とけでやみぬる戀にもあるかな 權中納言俊忠 來てとゞまらぬ戀 こひ／＼てかひも渚に沖つ浪よせてはやがて立返れとや 徳大寺左大臣 女につかはしける いかで我つれなき人に身をかへて戀しき程を思知らせむ 源雅光 法性寺入道前太政大臣、内大臣に侍りける時家の歌合に戀のこゝろをよめる 玉藻かる野島の浦の蜑だにもいとかく袖はぬるゝ物かは 藤原重基 あふことをその年月と契らねば命や戀のかぎりなるらむ 藤原宗兼朝臣 中院入道右大臣、中將に侍りける時歌合志侍りけるに戀の心とてよめる 戀渡る泪の川に身をなげむこの世ならでも逢??ありやと 前參議親隆 百首の歌奉りける時戀の歌とてよめる 陸奥の十網の端にくるつなのたえずも人にいひ渡るかな 院御製 遂日増戀といへる心をよませ給ひける 戀侘ぶる今日の泪にくらぶれば昨日の袖はぬれし數かは 右のいひいまうち君 題志らず 朝まだき露をさながら笹めかる賤が袖だに斯はぬれじを 權大納言實國 鹽たるゝいせをの蜑や我ならんさらばみるめをかる由もがな 權大納言實家 よしさらば逢ふとみつるに慰まむ醒る現も夢ならぬかは 右衛門督頼實 如何計思ふと志りてつらからむあはれ涙の色を見せばや 俊惠法師 戀死なむ命を誰に譲りおきてつれなき人の果をみせまし 從三位頼致 せきかぬる涙の川のはやき??はあふよりほかの柵ぞなき 藤原顯方 わが戀は年ふるかひもなかりけり羨ましきは宇治の橋守 道因法師 なれて後志なむ別の悲しきに命にかへぬ逢ふこともがな 賀茂重保 錦木の千束に限なかりせば猶こりずまにたてましものを 前參議教長 百首の歌奉りける時戀の歌とてよめる 如何計戀路は遠きものなれば年はゆけども逢??なからむ 三のみこの家の越後 とき%＼物申しかはしける人に名のたつは志らぬかと人のつけゝればよめる なれて後つらからましに較ぶれば無名は事の數ならぬ哉 法性寺入道前太政大臣參河 大納言志げみち少將に侍りける時名の立つこと侍りけるをおなじくば誠になさばやといひ遣うはしければよみてつかはしける 逢見むと思ひなよりそ白浪の立ちけむ名だにをしき汀を 道因法師 後三條内大臣の家に歌合志侍りける時戀の歌とてよめる 戀死なむ身は惜からず逢ふ事にかへむ程までと思ふ計ぞ 左京大夫顯輔 贈左大臣長實八條の家にて戀のこゝろをよめる 今はさは逢見むまでは難くとも命とならむ言の葉もがな 平忠盛朝臣 題志らず 一かたに靡く藻汐の煙かなつれなき人のかゝらましかば 藤原通經 戀侘ぬちぬの丈夫ならなくに生田の川に身をや投げまし 寂越法師 命をばあふにかへむと思しを戀死ぬとだに知せてしがな 源師光 こひしとも又つらしとも思ひやる心何れか先にたつらむ 道因法師 逢ふならぬ戀慰めのあらば社つれなしとても思絶えなめ 顯昭法師 つれなさに今は思もたえなまし此世ひとつの契なりせば 源慶法師 うたゝねの夢に逢見て後よりは人も頼めぬ暮ぞまたるゝ 朝惠法師 哀とも枕ばかりやおもふらむ泪たえせぬ夜半のけしきを 二條院内侍參河 忍戀のこゝろを讀み侍りける 衣手におつる涙のいろなくば露とも人にいはましものを 殷富門院大輔 思ふことを忍ぶにいとゞそふ物は數ならぬ身の歎きなりけり 攝政前右大臣 右大臣に侍りける時家に歌合志侍りける時戀の歌とてよみ侍りける 行き歸る心に人のなるればや逢見ぬさきに戀しかるらむ 左衛門督家通 寄??戀といへる心をよめる 逢事をさりともとのみ思ふ哉ふしみの里の名を頼みつゝ 二條院御製 忍びてくれにまうのぼるべきよし侍りける人に遣はしける などやかくさも暮難き大空ぞ我待つ事はありと志らずや 式子内親王 百首の歌の中に戀のこゝろを 袖の色は人のとふまでなりもせよ深き思ひを君に頼まば 左近中將良經 契暮秋戀といへる心をよみ侍りける 秋はをし契はまたるとにかくに心にかゝるくれの空かな 藤原成家朝臣 戀の歌とてよめる 戀をのみ志ぐるゝ空の浮雲は曇りもあへず袖ぬらしけり 藤原家實 忍傳書戀といへる心をよめる 磯隱れかきはやれども藻鹽草立ちくる浪に顯はれやせむ 藤原家隆 題志らず くれにとも契りて誰にかへるらむ思ひたえたる曙のそら 讀人志らず 契置く其言の葉に身をかへて後の世にだに逢見てしがな 殷富門院尾張 大内にて月あかゝりける夜人々あそびけるをほのかにみて心あくがるゝよしいひて侍りける人の返事につかはしける 誰れ故かあくがれにけむ雲間より見し月影は獨ならじを 藤原家基 戀爲後世妨といへる心をよめる こえやらで戀路に迷ふ相坂や世を果てぬ關となる覽 西住法師 乍臥無戀といへる心をよめる 手枕の上にみだるゝ朝寐髮志たにとけずと人は志らじな 從三位頼政 題志らず わが袖の潮のみちひる浦ならば泪のよらぬ祈もあらまし 法印靜賢 鹽たるゝ袖のひるまはありや共あはでの浦の蜑に問ばや 俊惠法師 思ひきや夢をこの世の契にてさむる別をなげくべしとは 藤原隆信朝臣 われ故の泪とこれをよそに見ば哀なるべき袖のうへかな 賀茂政平 あふことのかく難ければつれもなき人の心や岩木なるらむ 源光行 こひ志なむ泪のはてや渡川ふかき流れとならむとすらむ 二條院讃岐 寄石戀といへる心を 我袖は鹽干に見えぬ沖の石の人こそ志らね乾くまもなき 民部卿成範 題志らず 斯りける歎きは何の報ぞと志る人あらばとはましものを 太宰大貳重家 戀死なむことぞはかなき渡川逢??ありとはきかぬものゆゑ 刑部卿範兼 妹が當り流るゝ川の??によらば泡とて成も消むとぞ思ふ 權中納言經房 石清水の歌合とて人々讀み侍りける時寄松戀といへる心をよみ侍りける 儚しな心づくしに年をへていつとも志らぬあふの松ばら 寂蓮法師 戀の歌とてよめる 思寐の夢だに見えで明けぬればあはでも鳥の音社つらけれ 俊惠法師 終夜もの思ふ比は明けやらぬ閨の隙さへつれなかりけり いたづらに志をるゝ袖を朝露にかへる袂と思はましかば 管原是忠 戀故はさも非ぬ人ぞ恨しき我れよそならば問はまし物を 藤原親盛 おもひせく心の中の志らがみも堪へずなりぬる涙河かな 靜縁法師 おのづからつらき心も戀るやと待ちみむ程の命ともがな 大江維順がむすめ むつまじくはならで忘られにける人につかはしける 忘らるゝ憂名は偖も立ちにけり心の中はおもひわけども 藤原顯家朝臣 晩風催戀といへる心をよめる よとゝもにつれなき人を戀草の露こぼれ増す秋の夕かぜ 源師光 題志らず 戀しさを如何はすべき思へ共身は數ならず人はつれなし 權大納言實國 女のもとにつかはしける 戀死なば我れ故とだに思ひ出よさ社はつらき心なりとも 左衛門督家通 只管に恨み志もせじ先の世にあふ迄こそは契らざりけめ 藤原公衡朝臣 思ひながら色には出でざりけるを女のもとにて鏡をかりてそのうらにかきつけ返し侍りける ます鏡心もうつるものならばさりともいまは哀とやみむ 權中納言通親 法性寺殿の殿上の歌合に臨期違約戀といへる心をよめる いま志ばしそら頼めにも慰めで思ひたえぬるよひの玉章 藤原盛方朝臣 杣川の淺からずこそ契りしかなどこのくれを引き違ふ覽 皇太后宮大夫俊成 思ひきや榻の端書かきつめて百夜も同じまろねせむとは 千載和歌集卷第十三 戀歌三 藤原實方朝臣 題志らず 契りこし事の違ふぞ頼もしきつらさも斯や變ると思へば 相模 志らじかし思ひも出ぬ心にはかく忘られず我なげくとも 藤原長能 つれもなくなりぬる人の玉章をうき思出の形見ともせじ 柔かにぬる夜もなくて別れぬるよゝの手枕いつか忘れむ 小大君 ふん月の七日の夜大納言朝光物いひ侍りけるを又の日心あるさまに人のいひ侍りければつかはしける 棚機にかしつと思ひし逢事を其夜なき名の立ちにける哉 宇治前太政大臣 枇杷どのゝ皇太后宮にまゐりて侍りけるに辨のめのとのはかまのこしのいでたるを御まへなる硯を引きよせてそのこしにかきつけ侍りける 恨めしやむすぼゝれたる下紐のとけぬや何の心なるらむ 辨のめのと かへし 下紐は人の戀るにとくなればたがつらきとか結ぼゝる覽 大納言公實 堀川院の御時百首の歌奉りける時戀の心をよめる 獨ぬるわれにて志りぬ池水につがはぬをしのおもふ心を 中納言師時 戀をのみ志づのをだ卷くるしきはあはで年ふる思なり鳬 源俊頼朝臣 あまでほすあづま處女の萱莚志き志のびてもすぐす頃哉 修理大夫顯季 中院右大臣、中將に侍りける時歌合志侍りけるによめる 世と共に行方もなき心かな戀は道なきものにぞありける 僧都覺雅 旅戀の心をよめる 旅衣涙のいろの志るければ露にもえこそかこたざりけれ 大納言公實 堀川院の御時艷書の歌をうへのをのこどもによませさせ給うて歌よむ女房のもとにつかはしけるを大納言公實は康資の王の母につかはしけるを又すはうの内侍にもつかはしけると聞きてそねみたる歌を送りて侍りければ遣はしける みつ潮の末葉を洗ふながれ芦の君をぞ思ふうきみ沈みゝ 權中納言俊忠 中將に侍りける時歌合志侍りけるに戀の歌とてよめる 我戀はあまのかる藻に亂れつゝかわく時なき浪のした草 藤原時昌 法性寺入道内大臣に[4]侍りる時の歌合に尋ねうしなふ戀といへる心をよめる 等閑に三輪の杉とは教へおきて尋ぬる時はあはぬ君かな [4] SKT reads 侍りける時の. 皇太后宮大夫俊成 法性寺殿にて五月の御供花の時をのこども歌よみ侍りけるに契後隱戀といへる心をよみ侍りける 憑めこし野邊の道芝夏ふかしいづくなるらむ鵙の草ぐき 法性寺入道前太政大臣 題志らず 冬の日を春よりながくなす物は戀つゝくらす心なりけり 院御製 位の御とき皇太后宮はじめてまゐり給へりける後の朝につかはしける 萬世を契染めつる志るしにはかつ%＼けふの暮ぞ久しき おなじ御時忍びてはじめてまうのぼりて侍りける人に朝まつりごとの程まぎれさせ給ふことありて暮れにけるゆふつかた遣はされける 今朝とはぬつらさに物は思知れ我もさこそは恨兼ねしか 待賢門院加賀 花園左大臣につかはしける かねてより思ひしことぞふし柴のこる計なる歎きせむとは 前參議教長 百首の歌奉りける時戀の心をよめる 戀しさは逢ふを限と聞しかどさてもいとゞ思添ひけり 左京大夫顯輔 よそにしてもどきし人に早晩と袖の雫をとはるべきかな 待賢門院のほりかは 長からむ心も志らず黒髮の亂れてけさはものをこそ思へ 上西門院兵衛 よひのまもまつに心や慰むと今こむとだに頼めおかなむ 待賢門院のあき 磯馴木のそなれ／＼てむす苔のまほならず共逢見てしがな 從三位頼政 後朝戀の心をよめる 人はいさあかぬ夜床に留めつる我心こそわれをまつらめ 權中納言通親 忍びたる所にまかりて有明の月に夜ふかく歸りてつかはしける 思へたゞ入りやらざりし有明の月よりさきにいでし心を 皇嘉門院別當 攝政、右大臣の時の家の歌合に旅宿逢戀といへる心をよめる 難波江の葦のかりねの一夜故みをつくしてや戀渡るべき 藤原公衡朝臣 初逢戀の心をよめる こひ／＼てあふ嬉しさを包むべき袖は泪に朽果てにけり 藤原隆信朝臣 君やたれありしつらさは誰なれば恨けるさへ今は悔しき 參議俊憲 夢中契戀といへる心をよめる 姿こそね覺のとこに見えずとも契りしことの現なりせば 前齋院新肥前 中納言國信志のびてもの申して後つかはしける 東屋のあさきの柱我ながらいつふしなれて戀しかるらむ 久我内大臣 寄枕戀といへる心をよみ侍りける 包めども枕は戀を志りぬらむ泪かゝらぬ夜半しなければ 前中納言雅頼 夏戀の心をよめる 戀すればもゆる螢もなく蝉もわが身の他の物とやはみる 右大臣 題志らず 引きかけて泪を人につゝむまに裏や朽ちなむ夜半の衣は 前參議親隆 百首の歌奉りける時戀の歌とてよめる 鹽たるゝ伊勢をの蜑の袖だにもほすなる隙はありと社きけ 藤原清輔朝臣 歌合志侍りける時よめる 暫しこそぬるゝ袂も志ぼりしか涙に今はまかせてぞ見る 顯昭法師 よしさらば泪にくちねから衣ほすも人目を忍ぶかぎりぞ 道因法師 題志らず 思侘びさても命はあるものをうきにたへぬは泪なりけり 遊女戸々 藤原仲實朝臣備中守にまかれりける時ぐしてくだりたりけるを思ひうすくなりて後月を見てよみ侍りける 數ならぬ身にも心のありがほに獨も月をながめつるかな 中原清重 契日中戀といへる心をよめる 涙にやくちはてなまし唐衣袖のひるまとたのめざりせば 藤原成親 鳥羽院の御時藏人所に侍りける時をんなにかはりてよめる 枯果つる小笹がふしを思ふにも少かりけるよゝの數かな 藤原伊經 寄催馬樂戀といへる心をよめる 分けきつる小笹が露の繁ければ逢ふ道にさへぬるゝ袖哉 讀人志らず 旅戀といへる心をよめる おきて行く泪のかゝる草枕つゆ志げしとや人のあやめむ 月前戀といへるこゝろを 泪をもしのぶる比のわが袖にあやなく月の宿りぬるかな 内大臣 稱他人戀といへる心をよみ侍りける 忍兼ね今はわれとやなのらまし思捨つべき氣色ならねば 左近中將良經 知られても厭れぬべき身ならをば名をさへ人に包まゝしやは 左近衛督隆房 女に忍びてかたらふこと侍りけるを聞ゆることの侍りければ遣はしける いづくより吹くる風の散らしけむ誰も忍の森のことの葉 從三位頼政 題志らず 思かね夢に見ゆやと返さずばうらさへ袖は濡さゞらまし 源師光 繰返しくやしきものは君にしも思ひよりけむ賤のをだ卷 藤原隆親 厭はるゝ身をうしとてや心さへ我を離れて君にそふらむ 源光行 あぢきなくいはで心を盡すかなつゝむ人めも人の爲かは 皇太后宮若水 紅にしをれし袖もくちはてぬあらばや人に色もみすべき 皇嘉門尾張 命こそ己が物からうかりけれあればぞ人をつらし共見る 右近中將忠良 契る事侍りけるを忘れたる女につかはしける 何とかや忍ぶにはあらで故郷の軒端に茂る草の名ぞうき 太皇太后宮小侍從 夢中契戀といへる心をよめる 見し夢の覺めぬ頓ての現にてけふと頼めし暮を待たばや 二條院御製 人につかはしける 志るらめやおつる泪の露ともに別の床にきえて戀ふとは 讀人志らず 御返事 まだ志らぬ露おく袖を思遣れかごとばかりのとこの涙に 攝政前右大臣 右大臣に侍りける時百首の歌よませ侍りける時後朝の歌とてよみ侍りける かへりつる名殘の空をながむれば慰めがたきあり明の月 皇太后宮大夫俊成 忘るなよ世々の契をすが原やふし見の里のありあけの空 千載和歌集卷第十四 戀歌四 和泉式部 題志らず いかにしてよるの心を慰めむ畫はながめにさても暮しつ これもみなさぞな昔の契ぞと思ふ物からあさましきかな 花山院御製 昔御らむじける人の近き程にわたりける由きかせ給うてつかはしける よそにては中々偖もありにしをうたて物思ふ昨日今日哉 小式部 久しくまうでこざりける人のおとづれたりける返事に遣はしける 思ひ出も誰をか人のたづねまし憂にたへたる命ならずは 和泉式部 太宰帥敦道のみこ中たえ侍りける比秋つかた思ひ出でゝものして侍りけるによみ侍りける まつとてもか計こそはあらましか思ひもかけぬ秋の夕暮 題志らず 程ふれば人は忘れてやみぬらむ契りしことを猶頼むかな 藤原實方朝臣 をんなのもとより夜ふかく歸りてつかはしける 竹の葉に玉ぬく露に非ね共まだよをこめておきにける哉 藤原基俊 堀川院の御時百首の歌奉りける時戀の心をよめる 木間より領巾振袖をよそに見て如何はすべき松浦さよ姫 藤原仲實朝臣 まぶしさす賤をの身にも堪兼ねて鳩ふく秋の聲たてつなり 源雅光 法性寺入道前太政大臣内大臣に侍りけるときの家にて寄花戀といへる心をよめる ふく風にたへぬ梢の花よりもとゞめがたきは涙なりけり 大納言成通 逢不逢戀といへる心をよみ侍りける 逢見むと云ひ渡りしは行末の物思ふ事の端にぞありける 伊與三位藤原敦兼朝臣母 權中納言俊忠中將に侍りける時歌合志侍りけるに戀の歌とてよめる こひわびて哀とばかり打歎くことよりほかの慰めぞなき 權中納言師時 おなじ家に十首の戀の歌よみ侍りける時來不留戀といへる心をよみ侍りける 立返る人をもなにか恨みまし戀しさをだに留めざりせば 藤原道經 鶉なく志づやにおふる玉小菅かりにのみきて歸る君かな 久我内大臣 たえて後のかたみといへる心をよみ侍りける 別れては形見なりける玉章を慰むばかりかきもおかせで 上西門院兵衛 崇徳院に百首の歌奉りける時戀の歌とてよめる わが袖の泪や鳰の海ならむかりにも人をみるめなければ 前參議親隆 東屋のをがやの軒のしのぶ草志のびもあへず志げる思に 皇太后宮大夫俊成 戀をのみ飾磨の市にたつ民もたえぬ思に身をやかへてむ 待賢門院安藝 戀をのみ菅田の池に水草ゐてすまでやみなむ名社惜けれ 藤原清輔朝臣 逢事は引佐細江のみをつくし深き志るしもなき世なりけり 顯昭法師 百首の歌よみける時戀の歌とてよめる 人傳はさしもやはとも思ふらむ見せばや君になれる姿を 平實重 女のかよふ人のあまたきこゆるに遣はしける 淺ましやさのみはいかに信濃なる木曾路の橋の懸渡る覽 題志らず 人の上と思はゞいかにもどかましつらきも知ず戀る心を 參議爲通 契りけることたがひにけるをんなに遣はしける 契りしも諸共にこそ契しか忘ればわれもわすれましかば 從三位季行 忍びて物いひける女の常に心ざしなしとゑんじければ遣しける 君にのみ志たの思はかは島のみづの心はあさからなくに 院御製 うへのをのこども老後戀といへる心をつかうまつりけるによませ給うける 思ひきや年のつもるは忘られて戀に命のたえむものとは 藤原季通朝臣 題志らず 歎きあまり憂身ぞ今はなつかしき君故物を思ふと思へば 從三位頼政 水莖は是を限とかきつめてせきあへぬものは泪なりけり 二條院御製 睦月のついたちごろ忍びたる所につかはしける 誰もよもまだきゝそめじ鶯の君にのみこそ音しはじむれ 讀人志らず 御返事 鶯はなべて都になれぬらむ古巣に音をばわれのみぞなく 寄源氏物語戀と云ふ心をよみ侍りける 見せばやな露のゆかりの玉葛心にかけてしのぶけしきを 逢坂の名を忘れにし中なれどせきやられぬは涙なりけり 刑部卿範兼 二條院の御時うへのをのこども百首の歌奉りける時忍戀の心をよめる 月まつと人にはいひてながむれば慰めがたき夕暮のそら 藤原爲實 題志らず 蘆の屋の假初ぶしは津の國の長らへゆけど忘れざりけり 圓位法師 志らざりき雲居のよそに見し月の影を袂に宿すべしとは 逢ふと見し其夜の夢の覺であれな長き眠はうかるべけれど 空人法師 秋風の憂人よりもつらき哉戀せよとてはふかざらめども 源仲綱 心さへ我にもあらずなりにけり戀は姿のかはるのみかは 二條院内侍參河 寄浦戀といへる心をよみはべりける 待兼ねてさ夜もふけひの浦風に頼めぬ浪の音のみぞする 讃岐 戀の歌とてよめる 一夜とて夜がれし床の狹筵にやがても塵の積りぬるかな 攝政前右大臣 百首の歌よませ侍りける時遇不逢戀の心をよみ侍りける 長らへて變る心を見るよりはあふに命をかへてましかば 前中納言雅頼 在所不言戀といへる心をよみ侍りける あふ事のありし處し變らずば心をだにもやらましものを 權中納言經房 移香増戀といへる心をよみはべりける 移香に何志みにけむさ夜衣忘れぬつまとなりけるものを 右近中將忠良 明暮の空をともに詠めけるをんな、またあふまでのかたみにみむと申しける後遣しける 忘れぬや忍ぶやいかに逢はぬ間の形見ときゝし明暮の空 俊惠法師 歌合し侍りけるとき戀の歌とてよめる 思兼ねなほ戀路にぞかへりぬる恨は末もとほらざりけり 殷富門院大輔 見せばやな小島の蜑の袖だにもぬれにぞ濡し色は變らず 從三位頼政 隔川戀といへる心をよめる 山城のみつのゝ里に妹をおきて幾度よどに船よばふらむ 藤原隆信朝臣 絶久戀といへる心をよみ侍りける 人志れず結びそめてし若草の花の盛りもすぎやしぬらむ 藤原顯家朝臣 希會不絶戀 いかなれば流はたえぬ中川に逢瀬の數のすくなかるらむ 源仲綱 攝政右大臣の時百首の歌よませ侍りける時遇不逢戀をよめる すみなれしさのゝ中川瀬だえして流れ變るは泪なりけり 二條院讃岐 初疎後思戀といへる心をよめる 今更に戀しといふもたのまれずこれも心の變ると思へば 太皇太后宮小侍從 戀の歌とてよめる 戀初めし心の色のなになれば思ひかへすに返らざるらむ 道因法師 伊勢島や一志の浦の蜑だにもかづかぬ袖は濡るゝ物かは 俊惠法師 遇不逢戀といへる心をよめる 思きやうかりし夜半の鷄の音をまつ事にして明すべしとは 夏夜戀といへる心をよめる 唐衣かへしてはねじ夏の夜は夢にもあかでひと別れけり 法印靜賢 戀の歌とてよみ侍りける 身のうさを思知でや止みなまし逢見ぬ先のつらさなりせば 皇太后宮大夫俊成 攝政、右大臣の時家の歌合に戀の心をよめる 逢事は身をかへて共待つべきによゝを隔てむ程ぞ悲しき 攝政家丹後 おもひねの夢に慰む戀なればあはねど暮の空ぞまたるゝ 民部卿成範 題志らず 戀侘て打寢る宵の夢にだに逢ふとは人の見えば社あらめ 權大納言實家 忍びて物申し侍りける女のせをそこをだにかよはしがたく侍りけるをからの枕のしたに師子つくりたるが口のうちにふかくかくして遣はし侍りける わびつゝは汝だに君が床なれよ交さぬ夜半の枕なりとも 讀人志らず かへし 歎きつゝかはさぬ夜半の積るには枕も疎くならぬ物かは 右近中將忠良 題志らず 是は皆思ひし事ぞなれしより哀れ名殘をいかにせむとは 權中納言通親 死ぬとても心をわくる物ならば君に殘して猶やこひまし 千載和歌集卷第十五 戀歌五 相模 題志らず 轉寐に儚くさめし夢をだに此世にまたは見でや止みなむ 和泉式部 ねをなけば袖は朽ても失ぬめり猶憂事ぞつきせざりける とも斯もいはゞなべてに成ぬべし音に鳴て社見すべかりけれ 有明の月見すさびにおきて去にし人の名殘を詠めし物を 紫式部 忘るゝは憂世の常と思ふにも身を遣る方のなきぞ侘ぬる 馬内侍 左大將朝光がちかごとぶみをかきてかはりおこせよとせめはべりければつかはしける 千早ぶるかもの社の神もきけ君わすれずばわれも忘れじ 大貳三位 かたらひける人の久しく音づれざりければつかはしける 疑ひし命ばかりはありながら契りしなかのたえぬべき哉 相模 もと志りて侍りけるをとこのこと人に物申すと聞きてふみをつかはしければいひつかはしける かり人はとがめもやせむ草茂みあやしき鳥の跡の亂れを 大納言たゞのふ 女のふかき山にもいらまほしきよしいひて侍りければつかはしける 山よりも深きところを尋ね見ば我が心にぞ人はいるべき 藤原つねひら 時々物申しける女のもとに文をつかはしたりけるをよもあらじとてかへして侍りければつかはしける 古へもこえ見てしかば逢坂はふみ違ふべきなかの道かは 赤染衛門 むすめのもとに通ふ男の狩になむまかるとて太刀をこひにおこせて侍りければ女にかはりてつかはしける 假にぞといはぬさきより頼まれず立止るべき心ならねば 藤原基俊 中納言國信の家の歌合に戀の心を詠る 人心何を頼みて水無瀬川せゞのふるぐひ[5]汚ち果てぬらむ [5] SKT reads 朽ち. 隆源法師 堀川院の御時百首の歌奉りける時恨の心をよめる 恨みずは忘ぬ人もありなまし思知らでぞあるべかりける 中院右大臣 花園左大臣の家に侍りける女にまだ中納言など申しける頃物申しわたりけるをかれ%＼になりにければ思ひやたへにけむ、前山城守なりける物に物申すと聞きていひつかはしける まことにやみとせもまたで山城の伏見のさとに新枕する かくいひて侍りければあやなくかのをとこにあはずなむなりにけるとなむ。 待賢門院堀川 百首の歌奉りける時戀の歌とて詠る うき人を忍ぶべしとは思ひきや我が心さへなど變るらむ 上西門院兵衛 うかりける世々の契を思ふにもつらきは今の心のみかは 前參議親隆 志るなればいかに枕の思ふらむ塵のみ積る床のけしきを 右大臣 題志らず 儚くも來む世を兼て契るかな二度おなじ身ともならじを 右近中將忠良 思ひ出でよ夕の雲もたなびかばこれや歎きにたえぬ烟と 左兵衞督隆房 戀死なば浮れむ魂よ暫しだに我が思ふ人のつまに止まれ 太皇太后宮小侍從 君こふと浮ぬる魂のさ夜更ていかなるつまに結ばれぬ覽 二條院讃岐 君戀ふる心の闇をわびつゝは此世ばかりと思はましかば 殷富門院大輔 變行くけしきを見てもいける身の命をあだに思ひける哉 俊惠法師 君やあらぬ我身やあらぬ覺つかな頼めし事の皆變りぬる 圓位法師 物思へどかゝらぬ人もあるものを哀なりける身の契かな 月前戀といへる心をよめる 歎けとて月やは物を思はするかこちがほなるわが泪かな 寂超法師 久方の月ゆゑにやは戀ひそめし眺むればまづぬるゝ袖哉 祐盛法師 戀の歌とてよめる つらしとも恨むる方ぞなかりける憂をいとふは君獨かは 藤原隆親 思ひ志る心のなきを歎くかな憂身ゆゑこそ人もつらけれ 源有房 思ふをも忘るゝ人はさもあらばあれうきを忍ばぬ心ともがな 惟宗廣言 儚くぞ後の世までと契りけるまだきにだにもかはる心を 源仲頼 厭はるゝ其ゆかりにていかなれば戀は我身を離れざる覽 鴨長明 隔海路戀といへる心をよめる 思ひあまりうちぬる宵の幻も浪路を分けてゆき通ひけり 土御門前齋院中將 たえて久しくなりにけるをとこ思ひ出でゝ今よりはあだなる心あらじなどいひければ遣はしける 年ふれど憂身は更に變らじをつらさも同じつらさなる覽 崇徳院御製 百首の歌めしける時戀の歌とてよませ給うける 歎くまに鏡の影もおとろへぬ契りしことの變るのみかは 左京大夫顯輔 としふれど哀にたえぬ涙かな戀しき人のかゝらましかば 藤原季通朝臣 今はたゞおさふる袖も朽ちはてゝ心のまゝにおつる涙か 皇太后宮大夫俊成 奥山の岩がきぬまのうきぬなは深き戀路になに亂れけむ 志き忍ぶ床だにみえぬ泪にも戀は朽せぬ物にぞありける 藤原清輔朝臣 朝夕にみるめをかづく蜑だにも恨はたえぬ物とこそきけ 上西門院兵衛 何せむに空頼めとて恨みけむ思ひたえたる暮もありけり 殷富門院大輔 戀の歌とてよめる 等閑の空だのめとて待ちし夜の苦しかりしぞ今は戀しき 攝政前右大臣 題志らず をしみかねげにいひ志らぬ別かな月もいまはの有明の空 右近大將實房 戀侘ぶる心は空にうきぬれど涙のそこに身はしづむかな 前中納言雅頼 隔關路戀といへる心をよめる 思兼ねこゆる關路に夜を深み八聲の鳥に音をぞ添へつる 權中納言通親 九月つごもりに女につかはしける 世に志らぬ秋の別に打ちそへて人やりならず物ぞ悲しき 藤原經家朝臣 戀の歌とてよめる 契りしにあらず鳴門の濱千鳥あとだにみせぬ恨をぞする 藤原定家 志かばかり契りし中も變りける此世に人を頼みけるかな 顯昭法師 秋夜戀といへる心をよめる 秋の夜をものおもふことの限とは獨寐ざめの枕にぞ志る 前參議教長 十首の歌、人のよませ侍りける時よめる よしさらば君に心はつくしてむ又も戀しき人もこそあれ 仁和寺後入道法親王覺性 暮戀故人と云る心を 亡人を思ひ出でたる夕暮は恨みしことぞくやしかりける 源俊頼朝臣 題志らず これを見よ六田の淀にさでさして志をれし賤の麻衣かは 笹めかる荒田の澤にたつ民も身の爲にこそ袖もぬるらめ 馬内侍 笹の葉に霰ふる夜の寒けきに獨はねなむものとやは思ふ 和泉式部 恨むべき心ばかりはある物をなきになしてもとはぬ君哉 千載和歌集卷第十六 雜歌上 法成寺入道前太政大臣 上東門院より六十賀おこなひ給ひける時よみ侍りける 數へ志る人なかりせばおく山の谷の松とや年をつまゝし 大納言齊信 上東門院入内の時の御屏風に松ある家に笛ふき遊び志たる人ある所を詠み侍りける 笛竹のよふかき聲ぞきこゆなる峰の松風ふきやそふらむ 皇后宮清少納言 一條院の御時皇后宮五節奉られける時、辰の日かしづき十二人わらは下づかへまで青ずりをなむ着せられたりけるに、兵衛といふがあかひものとけたりけるをこれむすばゞやといふをきゝて、中將實方朝臣よりてつくろふとて、足びきの山井のみづはこほれるをいかなるひものとくるなるらむといふをきゝて返事によみ侍りける 上氷あはに結べる紐なればかざす日影にゆるぶばかりぞ 上東門院紫式部 十二月ばかりに門をたゝきかねてなむ歸りにしと恨みたりける男、としかへりてかどは明きぬらむやといひて侍りければ遣はしける たが里の春のたよりに鶯のかすみにとづる宿をとふらむ 藤原道信朝臣 藤原實方朝臣のとのゐ所にもろともにふしてあかつきかへりて朝につかはしける 妹とねておきゆく朝の道よりもなか／＼物の思はしき哉 周防内侍 二月ばかり月のあかき夜二條院にて人々あまたゐあかして物語などし侍りけるに、内侍周防よりふして枕をがなと忍びやかにいふを聞きて、大納言忠家是を枕にとてかひなをみすの下よりさし入れて侍りければよみ侍りける 春の夜の夢計なる手枕にかひなくたゝむ名こそをしけれ 大納言忠家 といひ出し侍りければ返事によめる 契ありて春の夜深き手枕をいかゞかひなき夢になすべき 皇后宮定子 一條院の御時皇后宮に清少納言はじめて侍りけるに比三月計に二三日まかり出で侍りける いかにして過ぎにし方を過し劔暮しわぶてふ昨日今日哉 清少納言 御かへし 雲の上も暮らしかねける春の日を所がら共詠めつるかな 選子内親王 [6]いぶがしくおぼされける人のむすめの女房のつぼねにゆかりありて忍びてかたゝがへにまゐれりけるをあかつきとく出でにければつかはしける 逢見むと思ひしことをたがふればつらき方にも定めつる哉 [6] SKT reads いぶかしく. 齋院中將 選子内親王に侍りける右近、後の齋院にまゐりて御禊のいだし車にのるときゝて又の日つかはしける みそぎせし鴨の川浪立ち返り早く見し世に袖はぬれきや 藤原實方朝臣 まつりのつかひにて神だちの宿所より齋院の女房につかはしける 千早振いつきの宮の旅寐にはあふひぞくさの枕なりける 和泉式部 彈正尹爲尊のみこかくれ侍りて後太宰帥敦道のみこ花たちばなをつかはしていかゞ見るといひて侍りければつかはしける 馨る香によそふるよりは時鳥きかばや同じ聲やしたると 八條前太政大臣 上西門院かものいつきと申しけるをかはらせ給ひてからさきにはらへし給ひける御ともにて女房のもとにつかはしける 昨日まで御手洗河にせしみそぎしがの浦浪立ちぞ變れる 式子内親王 かものいつきかはり給うて後からさきのはらへ侍りける又の日雙林寺のみこのもとより昨日は何事かなど侍りけるかへり事につかはされ侍りける 御手洗や影絶果つる心地してしがの浪路に袖ぞぬれこし 大宮前太政大臣 右兵衛督に侍りける時中院右大臣中納言に侍りけるにゆみをかりおきて侍りけるをつかさ辭し申してこもりゐ侍りける時かの弓を返しおくるとてそへて遣はしける 八年まで手慣したりし梓弓歸るをみるにねぞ泣かれける 中院の右のおほいまうち君 かへし 何かそれ思ひ捨つべき梓弓またひきかへす時もありなむ 左京大輔顯輔 [7] 右大將兼長春日のまつりの上卿に立ち侍りけるともに藤原範綱が子清綱が六位に侍りけるに忍摺の狩衣をきせて侍りけるをおかしく[8]見えけれ又ばの日のりつながもとにさしおかせ侍りける 昨日見し忍ぶもぢずり誰ならむ心のほどぞ限りしられぬ [7] SKT reads 大夫. [8] SKT reads みえければ、又の日. 紫式部 上東門院に侍りけるをさとに出でたりけるころ女房の、せうそこのついでに箏つたへにまうでむといひて侍りければ遣はしける 露しげき蓬がもとの虫の音をおぼろげにてや人の尋ねむ 從三位頼政 二條院の御時とし比おほうちまもることをうけたまはりてみかきのうちに侍りながら昇殿はゆるされざりければ、行幸ありける夜月のあかゝりけるに女房のもとに申し侍りける 人しれぬ大内山の山もりは木がくれてのみ月を見るかな 權中納言實綱 三條の女御[9] ※子遁世の後あふぎがみに月見だしてつかはし侍りけるとそへて侍りける 秋をへて光をませと思ひしに思はぬ月の影にもあるかな [9] The kanji in place of ※ is 「王＋宗」. 仁和寺後入道法親王 月爲友といへる心を とふ人に思ひよそへて見る月の曇るは歸る心地こそすれ 法性寺入道前太政大臣 月の歌あまたよませ侍りける時よみ侍りける さゞ浪や國津御神のうらさびて古きみやこに月獨りすむ 天の原空ゆく月はひとつにて宿らぬ水のいかでなからむ 中務卿具平親王 題志らず 獨ゐて月をながむる秋の夜はなにごとをかは思ひ殘さむ 赤染衛門 物思はぬ人もや今宵詠むらむねられぬ儘に月を見るかな 相模 眺めつゝ昔も月は見し物をかくやは袖のひまなかるべき 和泉式部 獨のみ哀なるかとわれならぬ人にこよひの月をみせばや 久我内大臣 おもふこと侍りける比月のいみじくあかく侍りけるによみ侍りける かく計浮世の中の思ひ出に見よともすめる夜半の月かな 皇太后宮大夫俊成 山家月といへる心をよみ侍りける 住侘びて身を隱すべき山里にあまり隈なき夜半の月かな 前參議親隆 百首の歌奉りける時月の歌とてよめる 播磨潟須磨の月よみ空さえて繪島がさきに雪ふりにけり 藤原家基 月の歌十首よみ侍りける時 さよ千鳥ふけひの浦に音づれて繪島がいそに月傾ぶきぬ 俊惠法師 筏おろす清龍川にすむ月は棹にさはらぬこほりなりけり 賀茂成保 天の原すめるけしきは長閑にて早くも月の西へゆくかな 顯昭法師 寂しさに哀もいとゞまさりけり獨ぞ月はみるべかりける 藤原清輔朝臣 今よりは更行くまでに月は見じその事となく涙おちけり 登蓮法師 とし比修行にまかりありきけるがかへりまうで來て月前述懷といへる心をよめる 諸共に見し人いかになりにけむ月は昔にかはらざりけり 法印靜賢 都をはなれて遠くまかる事侍りける時月をみてよみ侍りける あかなくに又も此世にめぐりこば面變りすな山の端の月 源仲正 月の歌あまたよみ侍りける時いざよひの月の心をよめる 儚くも我世の更けを知らずしていざよふ月を侍渡るかな 源仲綱 見月戀故人といへる心をよめる 先だちし人は闇にや迷ふらむいつまでわれも月を眺めむ 待賢門院堀川 百首の歌奉りける時月の歌とてよめる 殘なく我世更けぬと思ふにも傾ぶく月にすむこゝろかな 近衛院御製 從一位藤原宗子やまひおもくなりて久しくまゐり侍らで心ぼそきよしなど奏せさせて侍りけるに遣はしける 浮雲のかゝる程だにあるものをかくれなはてそ有明の月 仁和寺後入道法親王覺性 みのをの山寺に日頃こもりて出て侍りけるあかつき月のおもしろく侍りければよめる 木の間もる有明の月のおくらずば獨や山の峰をいでまし 道性法親王 月の歌とてよみ侍りける 琴の音を雪に志らぶと聞ゆなり月さゆる夜のみねの松風 權中納言長方 あかでいらむ名殘を最ど思へとや傾ぶく儘にすめる月哉 藤原定家 殷富門殷にて人々百首の歌よみ侍りける時月の歌とてよめる いかにせむさらで憂世は慰まずたのみし月も涙おちけり 藤原家隆 題志らず 山ふかき松の嵐を身に志めてたれか寐覺に月をみるらむ 八條院六條 まつほどもいとゞ心ぞなぐさまぬ姨捨やまの有明のつき 法印實修 世を厭ふ心は月を志たへばや山のはにのみ思ひいるらむ 藤原隆親 寂しさも月見るほどは慰みぬいりなむ後をとふ人もがな 圓位法師 寒夜月といへる心をよみ侍りける 霜さゆる庭の木葉を踏分けて月は見るやと問ふ人もがな 平實重 世をのがれて後西山にまかりこもるとて人につかはしける 住馴れし宿をば出て西へゆく月を志たひて山にこそ入れ 俊惠法師 故郷月をよめる 古郷の板井の清水水草ゐて月さへすまずなりにけるかな 藤原家基 水上月といへる心を さもこそは影とゞむべき世ならねど跡なき水に宿る月哉 藤原親盛 賀茂の社の後番の歌合に月の歌とてよめる 何となくながむる袖のかわかぬは月の桂の露やおくらむ 大江公景 山家曉霰といへる心をよめる ましばふく宿の霰に夢さめて有明がたのつきを見るかな 靜蓮法師 山家月をよめる 足曳の山の端近くすむとてもまたでやは見る有明のつき 紀康宗 月照寒草といへる心をよめる 諸共に秋をや志のぶ霜がれの荻の上葉をてらすつきかげ 法眼長眞 月照山水といへるこゝろを 眞菅おふる山下水に宿る夜は月さへ草のいほりをぞさす 藤原爲忠朝臣 山のはの月といへる心をよめる ふかき夜の露ふき結ぶ木枯に空さえのぼるやまのはの月 覺延法師 荒屋月といへる心を 山風にまやのあしぶきあれにけり枕にやどる夜半の月影 法圓慈印 題志らず 山深み誰又かゝるすまひして槇の葉わくる月を見るらむ 月影のいりぬる後におもふかな迷はむ闇のゆくすゑの空 俊惠法師 攝政前右大臣の家に百首の歌よませ侍りける時月の歌の中によめる 此世にて六十ぢはなれぬ秋の月志での山路も面變りすな 圓位法師 月の歌とてよめる 來む世には心のうちに現はさむあかでやみぬる月の光を 皇太后宮大夫俊成 二條院の御時四代まで侍りつることをおもひてよみ侍りける いかなれば沈み乍に年をへてよゝの雲居の月をみるらむ 藤原基俊 堀川院の御時百首の歌奉りける時述懷の心をよめる 唐國に沈みし人もわが如くみよまであはぬ歎きをばせし [10]僧都光覺維摩會の講師の請を申しけるをたび／＼もれにければ法性寺入道前太政大臣に恨み申しけるを志めぢがはらと侍りけれど又その年も漏れにければ遣はしける 契置きしさせもが露を命にて哀れことしの秋もいぬめり [10] SKT reads 律師. 源俊頼朝臣 運をいづる百首の歌よみ侍りける中によめる 世間のありしにもあらず成行けば涙さへこそ色變りけれ 覺審法師 述懷の心をよめる すぎ來にしよそぢの春の夢の世は憂より外の思出ぞなき 經因法師 儚しや憂身ながらは過ぎぬべき此世をさへも忍兼ぬらむ 源俊頼朝臣 天王寺にまうでゝ侍りけるにながらにてこゝなむ橋のあとゝ申すを聞きてよみ侍りける 行末を思へばかなし津の國のながらの橋も名が殘りけり 道命法師 長柄の橋のわたりにて 何事もかはりゆくめる世の中に昔ながらの橋ばしらかな 道因法師 おなじ所にて 今日見れば長柄の橋は跡もなし昔ありきときゝ渡れども 津守景基 津守國基身まかりて後住吉にも住まずなりにけるを有基にぐしてあからさまに下りて侍りけるに人の心もかはりて見え侍りければ松のもとをけづりてかきつけ侍りける 人心あらずなれども住吉の松のけしきはかはらざりけり 中納言經忠 吉野の瀧をよめる 白雲にまがひやせまし吉野山おちくる瀧の音なかりせば 前大納言公任 さがの大覺寺にまかりてこれかれ歌よみ侍りけるによみ侍りける 瀧の音はたえて久しくなりぬれど名社流れて猶聞えけれ 藤原長能 屏風に瀧落ちたる所をよめる ぬけばちるぬかねばみだる足曳の山よりおつる瀧の白玉 六條右大臣 京極前太政大臣布引の瀧見侍りける時よみ侍りける 水の色のたゞ白雲と見ゆるかなたれさらしけむ布引の瀧 能因法師 龍門寺にまうでゝ仙室に書き付け侍りける 芦田鶴にのりて通へる宿なれば跡だに人は見えぬなり鳬 藤原清輔朝臣 おなじ龍門のこゝろをよめる 仙人の昔のあとを來てみればむなしき床をはらふ谷かぜ 藤原良清 布引の瀧をよめる 音にのみきゝしはことの數ならで名よりも高き布引の瀧 藤原顯方 むろのやしまをよめる たえずたつ室の屋島の煙かないかにつきせぬ思なるらむ 大納言師頼 堀川院の御時百首の歌奉りける時橋の歌とてよみ侍りける 葛城やわたしもはてぬもの故にくめの岩橋苔生ひにけり 權中納言俊忠 同じ御時うへのをのこども題をさぐりて歌つかうまつりけるに釣舟をとりてよみ侍りける いはおろす方社なけれ伊勢の海の鹽瀬にかゝる蜑の釣舟 修理大夫顯季 百首の歌の中に松をよめる 玉藻かるいらこが崎の岩眼松幾世までにか年のへぬらむ 源俊頼朝臣 夏草をよめる 潮みてば野島が崎の小百合葉に浪こす風の吹かぬ日ぞなき 權大納言實家 廣田の社の歌合とて人々よみ侍りける時海上眺望といへる心をよみ侍りける けふこそは都の方の山の端も見えず鳴尾の沖に出でけれ 權中納言實宗 播磨潟須磨の晴間に見渡せば浪は雲居の物にぞありける 右衛門督頼實 はる％＼とおまへの沖をみ渡せば雲居にまがふ蜑の釣舟 圓玄法師 眺望の心をよめる なにはがた潮路はるかに見わたせば霞にうかぶ沖の釣舟 藤原重綱 春霞繪島がさきをこめつれば浪のかくとも見えぬ今朝哉 祝部宿禰成仲 和歌の浦をよみ侍りける ゆく年は浪とともにやかへるらむ面變りせぬ和歌の浦哉 千載和歌集卷第十七 雜歌中 鳥羽院御製 五十の御賀過ぎて又のとしの春鳥羽殿の櫻のさかりに御前の花を御らんじてよませ給うける 心あらば匂をそへよ櫻ばなのちの春をばたれか見るべき 仁和寺後入道法親王覺性 落花の心をよみ侍りける はかなさを恨みもはてじ櫻花うき世はたれも心ならねば 僧正尋範 僧都頼實身まかりて後又の年の春禅定院の花盛りなるを見てよみ侍りける 宿もやど花も昔に匂へどもぬしなきいろは寂しかりけり 前中納言基長 かしらおろして後東山の花見ありき侍りけるに圓城寺の花おもしろかりけるを見てよみ侍りける 古にかはらざりけり山ざくら花は我をばいかゞ見るらむ 皇太后宮大夫俊成 遁世の後はなのうたとてよめる 雲のうへの春こそ更に忘られね花は數にも思ひいでじを 東三條院 清水のもとに御車とゞめてこのたびばかりやと心ぼそく御らんじてよませ給うける あまたゝび行きあふ坂の關水にいまは限の影ぞかなしき 前大納言公任 山にのぼりて志ばし行ひなど志侍りける時よみ侍りける 今はとて入りなむ後ぞ思ほゆる山路を深みとふ人もなし 春のころあはだにまかりてよめる うき世をば峯の霞や隔つらむなほ山里は住みよかりけり 和泉式部 歎く事侍りける比よめる 花さかぬ谷の底にもすまなくに深くもものを思ふ春かな 法性寺入道前太政大臣 前大納言公任長谷といふ所にこもりゐける時つかはしける 谷の戸をとぢやはてつる鶯のまつに音せで春のくれぬる 道命法師 山寺にこもりて侍りける比雨降りて心ぼそかりけるに人のまうできて歌などよみけるついでによめる かくてだになほ哀なる奥山に君こぬよゝを思ひ志らなむ 大江公資 除目の比つかさ給はらで歎き侍りける時範永がもとに遣はしける 年毎に涙の川に浮べども身はなげかれぬ物にぞありける 源仲正 寄霞述懷の心をよめる 思ふ事なくてや春をすぐさましうき世隔つる霞なりせば 圓位法師 世をのがれて後白川の花をみてよめる ちるを見て歸る心や櫻花むかしにかはる志るしなるらむ 花の歌あまたよみ侍りける時 花にそむ心のいかで殘りけむ捨果てゝきと思ふわが身に 佛には櫻のはなをたてまつれわが後の世を人とぶらはゞ 寂然法師 世をそむきて又の年の春花を見てよめる この春ぞおもひはかへす櫻花むなしきいろにそめし心を 題志らず 世中を常なき物と思はずばいかでか花のちるに堪へまし 讀人志らず 都うつりなどきこえける又のとしのはる白川の花ざかりにをんなの手にて花の下におとしおきて侍りける かくばかり憂世の末にいかにして春は櫻のなほ匂ふらむ 皇太后宮大夫俊成 花ざかりに法性寺にまゐり金堂のまへの花のちるを見てよみ侍りける ふりにけむ昔を志らば櫻花ちりの末をもあはれとは見よ 源定宗朝臣 依花待客といへる心をよめる 山櫻花をあるじと[11]おもはずば人をまつべき志ばの庵かは [11] SKT reds おもはずは. 藤原定家 圓位法師がすゝめ侍りける百首の歌の中に花の歌とてよめる いづくにて風をも世をも恨みまし吉野の奥も花はちり鳬 源季廣 花の歌とてよめる 深く思ふ事し叶はゞこむ世にも花見る身とや成むとす覽 源師教朝臣 家に櫻をうゑてよみ侍りける 老が世にやどに櫻を移植ゑて猶こゝろみに花をまつかな 權中納言實守 高倉院春宮の御時權亮に侍りけるを參議にてほどへ侍りける比賀茂の社の歌合とて人々よみ侍りけるに述懷の歌とてよみ侍りける 位山花をまつこそ久しけれ春のみやこにとしはへしかど 右兵衛督公行 崇徳院の御時十五首の歌奉りける時述懷の心をよみ侍りける 春日山まつに頼みをかくるかな藤の末葉の數ならねども 前左衛門督公光 歎く事侍りける比よみ侍りける 物思ふ心や身にも先だちて憂世をいでむしるべなるべき 俊惠法師 述懷の歌とてよめる 數ならで年へぬる身は今更に世をうしとだに思はざり鳬 道因法師 いつとても身のうきことは變らねど昔は老を歎きやはせし 藤原家基法名素覺 述懷の歌よみ侍りける時昔白川院につかうまつりける事を思ひ出でゝよめる 古も底に志づみし身なれどもなほ戀しきは志らかはの水 藤原盛方朝臣 廣田の社の歌合によめる 哀てふ人もなき身をうしとても我さへいかゞ厭果つべき 中原師尚 右大將實房中將に侍りける時十首の歌よませ侍りけるに述懷の歌とてよめる 數ならぬ身を浮雲の晴れぬ哉さすがに家の風はふけども 大江匡範 學文料申し侍りけるをたまはらず侍りける時人のとぶらへるかへり事によみてつかはしける 思ひやれとよにあまれる燈火のかゝげかねたる心細さを 藤原公重朝臣 題志らず 世のうさを思忍ぶと人も見よかくてふるやの軒の氣色を 菅原是忠 ひく人もなくて捨てつる梓弓心づよきもかひなかりけり 一條院内侍參河 いかでわれひまゆく駒を引止めて昔に歸るみちを尋ねむ 源師光 攝政右大臣のとき家の歌合に述懷の歌とてよめる 今は唯いけらぬ物に身をなして生れぬ後の世にもふる哉 源俊重 つかさめしに伊勢になりけるを辭し申しける時大僧正行尊がもとに遣はしける いかにせむいせの濱荻水隱れて思はぬ磯の浪にくちなば 源俊頼朝臣 たながみの山ざとに住み侍りける比風はげしかりける夜よめる 眞木の戸をみ山颪に叩かれてとふにつけてもぬるゝ袖哉 橘盛長 山田の庵にけぶりのたちけるをみてよめる 小山田の庵に焚く火のありなしにたつ煙もや雲となる覽 二條太皇太后宮肥後 堀川院の御時百首の歌奉りける時山家の心をよめる 山里の柴をり／＼に立つけぶり人稀なりと空に志るかな 藤原基俊 長月のつごもりがたに煩らふことありてたのもしげなく覺えければ久しくとはぬ人につかはしける 秋はつる枯野の虫の聲たえば有や無しやを人のとへかし 藤原道信朝臣 女のもとにまかりて月のあかく侍りけるに空のけしき物心細く侍りければよみ侍りける 此世には住むべき程や盡ぬらむ世の常ならず物の悲しき 和泉式部 題志らず 命あらばいか樣にせむ世を志らぬ虫だに秋はなきに社なけ 紫式部 かずならで心に身をばまかせねど身に隨ふは心なりけり 藤原兼房朝臣 つねよりも世間はかなく聞えける頃さがみがもとに遣はしける 哀とも誰かは我を思出でむある世をだにもとふ人もなし 中納言定頼 前大納言公任ながたにゝ住み侍りける比風はげしかりける夜の朝つかはしける 故郷の板間の風にねざめして谷のあらしを思ひこそやれ 前大納言公任 かへし 谷風の身に志むごとに故郷のこの本をこそ思ひやりつれ 法成寺入道前太政大臣 前大納言公任入道志侍りてながたにゝ侍りけるとき僧の裝束法服などおくるとて遣はしける 古は思ひかけきやとりかはしかくきむものとのりの衣を 入道大納言公任 かへし 同じとし契りしあれば君がきる法の衣をたちおくれめや おなじとしの人になむ侍りける。 辨のめのと 三條院かくれさせ給うて後かの院のまへを過ぎけるに松の梢はおなじさまにてついがき所々くづれたるにむぐらの茂りたるをみて其うちに江侍從が侍りけるに遣はしける 昔見し松の梢はそれながらむぐらの門をさしてけるかな 輔仁のみこ 一品聰子内親王仁和寺に住み侍りける冬比かけひのこほりを三のみこのもとにおくられて侍りければ遣はしける 山ざとの筧の水の氷れるは音きくよりもさびしかりけり 聰子内親王 かへし やま里のさびしき宿の住かにも筧の水のとくるをぞまつ 太皇太后宮 大納言實家のもとに三十六人集をかりて返しつかはしけるなかに、故大炊御門右大臣のかきて侍りけるさうしにかきておしつけられて侍りける この本にかき集めたる言の葉を別れし秋の形見とぞ見る 權大納言實家 かへし この本にかく言の葉を見る度に頼みし蔭のなきぞ悲しき 仁和寺法親王守覺 高野にまうで侍りける時山路にてよみ侍りける あとたえて世を遁るべき道なれや岩さへ苔の衣きにけり 述懷の心をよみ侍りける 思ひ出のあらば心もとまりなむ厭ひやすきは憂世なり鳬 前大僧正覺忠 大峰とほり侍りける時笙の岩屋といふ宿にてよみ侍りける やどりする岩屋の床の苔莚幾夜になりぬいこそねられぬ 大納言宗家 述懷の歌とてよみ侍りける 身の程をしらずと人や思ふ覽かく憂ながら年をへぬれば 右近中將忠良 背かばやまことの道はしらずとも憂世を厭ふしるし計に 二條太皇太后宮別當 杣川におろす筏のうきながら過ぎゆく物はわが身なり鳬 藤原定家 百首の歌の中に述懷の歌とてよめる 自からあればある世に長らへて惜むと人に見えぬべき哉 攝政家丹後 うしとても厭ひもはてぬ世間をなか／＼何に思知りけむ 法印倫圓 題志らず のぼるべき道にぞ迷ふ位山これより奥のしるべなければ 中納言長方 十月に重服になりて侍りける又のとしの春傍官どもかゝいし侍りけるを聞きてよめる 諸人の花さく春をよそに見て猶しぐるゝは椎しばのそで 藤原顯方 題志らず 憂き世にもうれしき世にも先にたつ涙は同じ涙なりけり 前右兵衛督惟方 遠き國に侍りける時[12]なおじさまなる物どもことなほりてのぼると聞えける時そのうちにもれにけりときゝて都の人のもとに遣はしける 此瀬にも沈むときけば涙川ながれしよりもぬるゝ袖かな [12] SKT reads おなじ. 空人法師 世を背かむと思立ちける比よめる かく計憂身なれども捨果てむと思ふになれば悲しかり鳬 平康頼 心の外なることにてしらぬ國にまかりけるをことなほりて京にのぼりて後日吉のやしろにまゐりてよみ侍りける 思ひきや志賀の浦浪立返り又あふみともならむものとは 登蓮法師 述懷の歌よみ侍りける時 かく計憂世の中を忍びてもまつべきことの末にあるかは 覺禅法師 修行にまかりありきける時よめる 思兼ねあくがれ出てゆく道はあゆぐ草葉に露ぞこぼるゝ 權僧正永縁 世のつねなきことを思ひてよめる 夢とのみ此世の事の見ゆる哉さむべき程はいつとなけれど 良暹法師 わづらふことありて雲林院なる所にまかりけるに人のとぶらへりければ遣はしける 此世をばくもの林に首途して煙とならむゆふべをぞ待つ 讀人志らず 題志らず 憂事のまどろむ程は忘られてさむれば夢の心地こそすれ 紫式部 孰く共身を遣方のしられねばうしと見つゝも長らふる哉 皇太后宮大夫俊成 述懷百首の歌の中に夢の歌とてよめる うき夢は名殘までこそ悲しけれこの世の後も猶や歎かむ 藤原季通朝臣 百首の歌奉りける時無常の心をよめる 現をも現といかゞ定むべき夢にも夢をみずばこそあらめ 厭ひても猶忍ばるゝ我身かな再び來べきこの世ならねば 上西門院兵衛 これや夢いづれか現儚さを思ひわかでもすぎぬべきかな 花薗左大臣家小大進 明日しらぬみ室の峯の根無草何あだし世に生ひ始めけむ 前大納言成道 前大僧正覺忠御たけより大峯にまかり入りて神仙といふ所にて金泥法花經の書奉りて埋み侍るとて五十日ばかりとゞまりて侍りけるに房覺熊野のかたよりまかり侍りけるにつけて云ひおくりける 惜からぬ命ぞ更にをしまるゝ君がみやこに歸り來るまで 前大僧正覺忠 かへし 憂世をば捨て入にし山なれど君がとふにやいでむとす覽 仁和寺法親王守覺 閑居水聲といへる心をよみ侍りける 岩そゝぐ水よりほかに音せねば心一つにすましてぞきく 權大納言實國 高野にまゐりて侍りけるに奥院の靜蓮法師が庵室にまかりたりけるに哀に見えければ歸りてつかはしける 誰も昔露の身ぞかしと思ふにも心とまりしくさの庵かな 藤原公衡朝臣 秋の比山に昇りて横川の安樂の五僧の許にまかれりけるに正法房の障子に書き付け侍りける なほざりに歸る袂はかはらねど心ばかりぞすみ染のそで 法印慈圓 題志らず おほけなく浮世の民におほふかなわがたつ杣に墨染の袖 寂蓮法師 さびしさに憂世をかへて忍ばずば獨聞くべき松の風かは 殷富門院大輔 つく％＼と思へば悲し曉の寐覺も夢をみるにぞありける 西住法師 まどろみて偖も止みなば如何せむ寐覺ぞあらぬ命也ける 六條院宣旨 先だつを見るは猶社悲しけれ後れ果つべき此世ならねば 二條太皇太后宮式部 さまかへむと思ひたつ人の物あはれなる夕ぐれに箏の琴ひくをきゝて 今はとてかきなす琴のはての緒の心細くもなりまさる哉 空仁法師 題志らず 大井川となせの瀧に身をなげて早くと人にいはせてしがな 大江公景 病ありて東山なる所に侍りけるをよろしくなりて後いかゞと人のとひて侍りける返りごとによめる 鳥邊山君たづぬとも朽ちはてゝ苔の下には答へざらまし 法眼兼覺 題志らず 分け侘びて厭ひし庭の蓬生も枯れぬと思へば哀なりけり 寂蓮法師 賀茂の社の歌合に述懷の歌とてよめる 世中のうきは今こそ嬉しけれ思ひしらずばいとはましやは 覺俊上人 山寺にこもりゐ侍りけるに房にとゞまりたる人のいつかいでむずるといひて侍りければ遣はしける 世をそむき草の庵にすみ染の衣のいろはかへるものかは 源通清 源清雅九月ばかりにさまかへて山寺に侍りけるを人のとひて侍りける返事せよと申し侍りければよみて遣はしける 思ひやれならはぬ山に墨染のそでに露おく秋のけしきを 圓位法師 題志らず あかつきの嵐にたぐふ鐘の音を心のそこに答へてぞきく 孰くにか身を隱さまし厭ひ出て浮世に深き山なかりせば 皇太后宮大夫俊成 述懷百首の歌よみ侍りける時鹿の歌とてよめる 世中よ道こそなけれ思ひ入る山の奥にもしかぞなくなる 藤原良清 秋比山寺にてよみ侍りける 思ふこと有明方の鹿の音はなほ山ふかくいへゐせよとや 藤原宗隆 題志らず 見る夢のすぎにし方をさそひきてさむる枕も昔なりせば 藤原有家朝臣 太宰大貳重家入道身まかりて後山寺懷舊といへる心をよめる 初瀬山入あひの鐘を聞くたびに昔の遠くなるぞかなしき 權中納言通親 春比久我にまかれりけるついでに父のおとゞの墓所のあたりの花ちりけるを見てむかし花をしみ侍りける心ざしなど思ひ出でゝよみ侍りける ちりつもる苔の下にも櫻花をしむこゝろやなほ殘るらむ 入道前中納言雅兼 かしらおろし侍りて後前中納言雅頼まだ小男に侍りける時はじめて昇殿申させ侍りけるをゆるされて侍りければよみて奏せさせ侍りける 嬉しさを返す％＼も包むべき苔の袂のせばくもあるかな 藤原季經朝臣 還昇して侍りける人のもとに遣はし侍りける 嬉しさをよその袖までつゝむかなたち歸りぬる天の羽衣 今上の御時五節の程侍從定家あやまちあるさまに聞しめすことありて殿上のぞかれて侍りけるそのとしも暮れにける又の年の彌生のついたち比院におほむけしき給ふべきよし左少辨定長がもとに申し侍りけるにそへて侍りける あしたづの雲路迷ひし年暮て霞をさへやへだてはつべき 藤原定長朝臣 この由を奏し申し侍りければいとかしこく哀れがらせおましまして今ははや還昇位を下すべきよし御けしきありて心はるゝよしのかへし仰せつかはせと仰せ出されければよみて遣はしける 蘆たづは霞をわけて歸るなり迷ひし雲路けふやはるらむ この道の御あはれびむかしの聖代にもことならずとなむときの人申し侍りける。 千載和歌集卷第十八 雜歌下 短歌 源俊頼朝臣 堀川院の御時百首の歌奉りける時述懷の歌とてよみてたてまつりける もがみがは　瀬々の岩かど　わきかへり　思ふこゝろは　おほかれど　行く方もなく　せかれつゝ　底のもくづと　なることは　藻にすむ蟲の　われからと　思ひしらずは　なけれども　いはではえ社　なぎさなる　かたわれ舟の　うづもれて　ひく人もなき　なげきすと　浪のたち居に　あふげども　むなしき空は　みどりにて　云ふ事もなき　かなしさに　音をのみなけば　からごろも　抑ふるそでも　くちはてぬ　なに事にかは　あはれとも　思はむひとに　あふみなる　打出での濱の　うちいでゝ　いふとも誰か　さゝがにの　いか樣にても　かきつかむ　ことを軒端に　ふくかぜの　はげしき頃と　志りながら　うはの空にも　をしふべき　あづさの杣に　みや木ひき　御垣がはらに　せりつみし　昔をよそに　きゝしかど　我が身の上に　なりはてぬ　流石に御代の　はじめより　雲のうへには　かよへども　なにはのことも　ひさかたの　月のかつらし　をられねば　うけらが花の　さきながら　開けぬことの　いぶせさに　よもの山邊に　あくがれて　此面かのもに　たちまじり　うつぶし染の　あさごろも　花のたもとに　ぬぎかへて　後の世をだに　と思へども　思ふひと％＼　ほだしにて　ゆくべき方も　まどはれぬ　斯る憂き身の　つれもなく　經にける年を　かぞふれば　いつゝの十に　なりにけり　いまゆく末は　いなづまの　光の間にも　さだめなし　たとへば獨　ながらへて　過ぎにし計り　すぐすとも　夢にゆめ見る　こゝちして　ひまゆく駒に　ことならじ　更にもいはじ　ふゆがれの　尾花がすゑの　つゆなれば　嵐をだにも　またずして　本のしづくと　なりはてむ　程をばいつと　知りてかは　暮にとだにも　たのむべき　かくのみ常に　あらそひて　なほふる里に　すみの江の　汐にたゞよふ　うつせがひ　現しごゝろも　うせはてゝ　あるにも非ぬ　世のなかに　また何ごとを　みくま野の　うらの濱木綿　かさねつゝ　憂に堪へたる　ためしには　なる尾の松の　つれ％＼と　いたづら事を　かきつめて　哀れ志られむ　ゆくすゑの　人のためには　おのづから　忍ばれぬべき　身なれども　はかなきことも　くもとりの　あやに叶はぬ　くせなれば　是もさこそは　實なしぐり　くち葉が下に　うづもれめ　其につけても　津のくにの　生田のもりの　いくたびか　海士のたく繩　くりかへし　心にそはぬ　身を怨むらむ 反歌 世中はうき身にそへる影なれや思ひすつれど離れざり鳬 崇徳院御製 百首の歌めしける時よませ給うける 志きしまや　やまとの歌の　つたはりを　きけば遙かに　ひさかたの　あまつ神代に　はじまりて　三十文字餘り　ひと文字は　出雲のみやの　八くもより　起りけりとぞ　志るすなる　それより後は　もゝくさの　言の葉しげく　ちり％＼に　風につけつゝ　きこゆれど　近きためしに　ほりかはの　流れをくみて　さゞなみの　寄り來る人に　あつらへて　つたなきことは　はま千どり　跡をすゑまで　とゞめじと　思ひながらも　津のくにの　難波のうらの　なにとなく　舟のさすがに　このことを　忍びならひし　なごりにて　世の人聞きは　はづかしの　もりをやせむと　おもへども　心にもあらず　かき連ねつる 待賢門院堀川 おなじ百首の歌奉りける時の長歌 とき志らぬ　谷のうもれ木　くちはてゝ　むかしの春の　こひしさに　何のあやめも　わかずのみ　變らぬつきの　かげ見ても　時雨にぬるゝ　袖のうらに　潮たれまさる　あまごろも　哀をかけて　とふひとも　波にたゞよふ　つりぶねの　漕ぎ離れにし　世なれども　君にこゝろを　かけしより　繁きうれへも　わすれぐさ　忘れがほにて　すみの江の　松のちとせの　はる％＼と　こずゑ遙かに　さかゆべき　ときはの陰を　たのむにも　なぐさの濱の　なぐさみて　布留の社の　そのかみに　色ふかゝらで　わすれにし　もみぢの下葉　のこるやと　老曾のもりに　たづぬれど　今はあらしに　たぐひつゝ　霜枯れ％＼に　おとろへて　かき集めたる　みづぐきに　淺きこゝろの　かくれなく　流れての名を　をしどりの　憂き例にや　ならむとすらむ 旋頭歌 源仲正 下つふさのかみに罷れりけるを任果てゝ上りたりける比、源俊頼朝臣に遣はしける 東路のやへの霞をわけきても君にあはねば尚[13]へだてたるむこゝちこそすれ [13] SKT reads へだてたる心ち. 源俊頼朝臣 かへし かきたえしまゝのつぎ橋ふみ見れば隔てたる霞もはれてむかえるがごと 左京大夫顯輔 百首の歌奉りける時旅の心をよめる 東路の野島が崎のはま風にわがひも結ひしいもが顏のみおもかげに見ゆ 折句歌 源雅重朝臣 二條院の御時こいたじきといふ五字を句の上におきて旅の心を 駒なべていざ見にゆかむ立田川白浪よする岸のあたりを 仁上法師 なもあみだの五字をかみにおきて旅の心をよめる 何となくものぞ悲しき秋風のみに志む夜半の旅の寐覺は 物名 和泉式部 さみだれをよめる 夜のほどに假初人や來りけむ淀の水薦のけさみだれたる 中納言定頼 すたれかは 跡たへてとふべき人も思ほえず誰かは今朝の雪を分く覽 大貳三位 かきのから 榊葉はもみぢもせじをかみがきのから紅に見え渡るかな 二條太皇太后宮肥後 ふり鼓 池もふり堤崩れて水もなしうべ勝間田にとりもゐざらむ 源俊頼朝臣 かるかや 我駒を暫しと借るかやま城のこはだの里にありと答へよ まゝきの箭たて 御倉やま槇の屋たてゝ住む民は年をつむ共朽じとぞ思ふ からかみのかたき よと共に心をかけてたのめども我からかみのかたき印か 刑部卿頼輔母 とりはゝき 秋の野に誰を誘はむゆき歸り獨りは萩を見るかひもなし 待賢門院堀川 百首の歌奉りける時のかくし題の歌、きり％＼す 秋は霧霧すぎぬれば雪降りてはるゝまもなき深山邊の里 僧都有慶 みづのみ 稻荷やま印の杉の年ふりてみつのみやしろ神さびにけり 登蓮法師 笠置のいはや 名にし負はゞ常はゆるぎの森にしも爭でか鷺のいはやすくぬる 誹諧歌 道命法師 花のもとによりふしてよみ侍りける 怪くも花のあたりにふせる哉をらば咎むる人やあるとて 源俊頼朝臣 卯花をよめる 卯花よいで事々しかけ島のなみもさこそは岩をこえしか 道因法師 五月五日菖蒲をよめる けふかくる袂に根ざせ菖蒲草憂は我身にありと志らずや 橘俊綱朝臣 ともしをよめる 燈志て箱根の山に明けに鳬ふたよりみより逢ふとせしまに 江侍從 みな月の晦日がたはたおりの鳴くをきゝてよめる 夏の内ははた隱れても非ずしており立ちにける虫の聲哉 輔仁親王 題志らず 秋來れば秋の景色も見えけるを時ならぬ身と何にいふ覽 藤原爲頼朝臣 萩の露の玉と見ゆるとてをりけれども露もなかりければよめる 朝露を日たけて見れば跡もなし萩の上葉に物やとはまし 花薗左大臣家小大進 崇徳院に百首の歌奉りける時秋の歌とてよめる つ花生ひし小野の芝生の朝露を貫散しける玉かとぞみる 僧都範玄 野花をみて道にとゞまるといへる心をよめる おちにきと語らばかたれ女郎花こよひは花の陰に宿らむ 賀茂まさひら 九月十三夜によめる 暮の秋殊にさやけき月影は十夜に餘りてみよとなりけり 顯昭法師 隔我聞他戀といへる心をよめる 板廂さすやかや屋の時雨こそおとし音せぬ方はわくなれ 藤原基俊 堀川院の御時百首のうち戀の歌とてよめる 笛竹のあな淺ましの世中やありしやふしの限りなるらむ 源俊頼朝臣 旅戀 慕ひくる戀の奴の旅にても身のくせなれや夕とゞろきは 待賢院堀川 百首の歌奉りけるに戀の歌とてよめる 逢ふ事の歎の積る苦しさをおへかし人のこり果つるまで 良喜法師 六波羅蜜寺の講の導師にて高座にのぼる程に聽聞の女房あしをつみ侍りければよめる 人の足をつむにて志りぬ我方へ文おこせよと思ふ成べし 空人法師 山寺にこもりて侍りける時心ある文を女の志ば志ばつかはし侍りければよみて遣はしける 恐しや木曾の懸路の丸木橋ふみ見る度に落ちぬべきかな 心覺法師 賀茂の社にこもりて侍りけるに政平つねに罷できて歌よみ笛吹きなどして遊びける、かたはらなるつぼねにこもりたる人をも志りてそなたへも罷りなどしけるが其人出でゝ後久しくまうでこざりければ遣はしける 笛竹のこちくとなにゝ思ひけむ隣に音はせしにぞ有ける 道因法師 あづまのかたにまかりけるに八はしにてよめる 八橋の渡にけふもとまる哉爰に住むべき身かはと思へど 安性法師俗名時元 女をかたらひ侍りけるを、いかにもあるまじき事なり、思ひたえねといひ侍りければよめる つらしとてさてはよもわれやま烏頭は白くなる世也とも 源俊頼朝臣 あみだの小呪の文字を歌のかみにおきて十首よみ侍りけるにおくにかき侍りける かみに置る文字は誠のもじなれば歌も闇路を助ざらめや 赤染衛門 山寺に罷でたりける時貝吹きけるを聞きてよめる けふも亦午の貝こそふきつなれ未のあゆみ近づきぬらむ 空也上人 題志らず 極樂ははるけき程ときゝしかど勤めていたる所なりけり 千載和歌集卷第十九 釋教歌 前大納言公任 維摩經十喩此身は水の泡のごとしといへる心をよみ侍りける 爰に消え彼處に結ぶ水の泡の浮世にめぐる身に社有けれ うかべる雲のごとしといへる心を 定なき身は浮雲によそへつゝはては其にぞ成果てぬべき 花山院御製 三身如來を觀ずる心をよませ給うける 世中はみな佛なりおしなべて何れの物とわくぞはかなき 僧都源信 法花經藥草喩品の心をよみ侍りける 大空の雨はわきても注がねどうるふ草木は己がさま％＼ 清少納言 菩提といふ寺に結縁の講しける時聽聞にまうでたりけるに人のもとよりとく歸りねといひたりければ遣はしける 求めてもかゝる蓮の露をおきてうき世に又は歸る物かは 藤原國房 後冷泉院の御時皇后宮に一品經供養せられける時壽量品のこゝろをよめる 月影の常にすむなる山の端を隔つる雲のなからましかば 堀川入道右大臣 寄月念極樂といへる心をよみ侍りける いる月を見るとや人は思ふらむ心をかけて西にむかへば 瞻西上人 天王寺にまゐりて舍利を拜みたてまつりてよみ侍りける 薪つき煙もすみていにゝけむこれや名殘と見るぞ悲しき 藤原敦家朝臣 御たけにまうで侍りける精進の程金泥の法華經書き奉りて後御山に納めたてまつらむとて參り侍りける時思ふ心や侍りけむ、物に書き付けおきて侍りける 夢さめむその曉をまつほどのやみをもてらせのりの燈火 かくてまうで侍りて後御山にてなむ身まかりにける。其の後故郷にて此の歌は見出て侍りけるとなむ。 前大僧正覺忠 三十三所の觀音をがみ奉らむとて所々まゐり侍りける時美濃の谷汲にて油の出づるを見てよみ侍りける 世をてらす佛の驗ありければまだ燈火も消えぬなりけり 穴穗の觀音をみたてまつりて みるまゝに涙ぞおつる限なき命にかはるすがたと思へば 僧都覺雅 提婆品の心をよめる 千年まで結びし水も露ばかり我身のためと思ひやはせし 前大僧正快修 陀羅尼品の受持法花名者福不可量何况擁護具足受持といふわたりを誦して持經者の結縁たのもしくや侍りけむ、よみ侍りける 嬉しくぞ名を保つだに仇ならぬ御法の花にみを結びける 源俊頼朝臣 阿彌陀の十二光佛の御名をよみ侍りける中に智惠光佛の心をよめる 侘び人の心の中をよそながら志るやさとりの光なるらむ 崇徳院御製 百首の歌めしける時、普門品、弘誓深如海の心をよませ給うける 誓をばちひろの海にたとふ也露もたのまば數に入りなむ 前參議教長 おなじ百首のとき花嚴經の心をよめる 儚なくぞみよの佛と思ひける我が身一つにありと志らずて 即身成佛の心を 照る月の心の水にすみぬればやがてこの身に光をぞます 前大僧正覺忠 法華經信解品の心をよみ侍りける 歸りても入りぞ煩らふ眞木の戸を惑ひ出でにし心習ひに 崇徳院御製 冬のころ後入道法親王高野にこもりて侍りけるに送り給うける 降雪は谷の戸ぼそを埋むとも三世の佛の日やてらすらむ 仁和寺後入道法親王覺性 御返事 照すなる三世の佛の朝日にはふる雪よりもつみやきゆ覽 式子内親王 百首の歌の中に法文の歌の中に普賢願の唯此願王不相捨離といへる心を 故郷をひとりわかるゝ夕にもおくるは月の影とこそきけ 攝政前右大臣 百首の歌よませ侍りける時法文の歌に五智如來をよみ侍りけるに平等性智の心をよみ侍りける 人ごとに變るは夢のまどひにてさむれば同じ心なりけり 宮内卿永範 維摩經十喩、此身如水中月といへるこゝろをよめる すめば見ゆ濁ればかくる定めなき此身や水にやどる月影 法印慈圓 比叡の山に堂衆學徒不和の事出で來りて學徒皆散りける時千日の山ごもりみちなむ事もちかくひじりの跡をたえむ事を歎きてかすかに山洞にとゞまりて侍りける程に冬にもなりにければ雪ふりたる朝に尊圓法師のもとに遣しける いとゞしく昔の跡やたえなむと思ふもかなし今朝の白雪 尊圓法師 かへし 君か名ぞ猶あらはれむ降る雪に昔の跡はうづもれぬとも 左近中將良經 法花經弟子品、内秘菩薩行の心をよみ侍りける 獨のみくるしき海を渡るとや底をさとらぬ人は見るらむ 藤原隆信朝臣 攝政前右大臣の家に百首の歌よませ侍りける時法文の歌の中に般若經の心をよめる 呉竹のむなしと解ける言の葉は三世の佛の母とこそきけ 攝政家丹後 おなじ百首の時色即是空の心をよめる 空しきも色なる物と悟ればや春のみ空のみどりなるらむ 前中納言師仲 法花經、我等長夜修習空法の心をよめる 長き夜も空しき物と志りぬれば早く明けぬる心地社すれ 圓位法師 壽量品の心をよめる 鷲の山月を入りぬとみる人はくらきにまよふ心なりけり 神祗伯顯仲 瞻西上人の雲居寺の極樂堂に堀河右大臣まゐりて歌よみ侍りけるによめる 潔き池にかげこそうかびぬれ沈みやせむと思ふ我が身を 寂超法師 大品經の[14]常啼井の心をよめる 朽果つる袖にはいかゞ包まゝし空しと説る御法ならずば [14] SKT reads 常啼菩薩. 藤原資隆朝臣 維摩教十喩此身は夢の如しといへる心をよめる 見る程は夢もゆめとも志られねば現もいまは現と思はじ 登蓮法師 驚かぬわが心こそうかりけれ儚き世をばゆめと見ながら 寂蓮法師 高野にまゐりてよみ侍りける あかつきを高野の山にまつほどや苔の志たにも有明の月 式子内親王家中將 煩惱即菩提の心をよめる 思ひとく心ひとつになりぬれば氷も水もへだてざりけり 前大納言時忠 觀音の誓を思ひてよみ侍りける 頼もしき誓は春にあらねども枯れにし枝も花ぞ咲きける 藤原伊綱 法花經序品の心をよめる 春ごとに歎きしものを法の庭ちるが嬉しき花もありけり 右京大夫季能 授記品の心をよめる み草のみ茂き濁と見しか共偖も月すむ江にこそありけれ 皇太后宮大夫俊成 法師品、漸見濕土泥決定知近水の心をよみ侍りける 武藏野の堀金の井もある物を嬉しくも水の近付きにけり 顯昭法師 提婆品をよめる 谷水を結べばうつる影のみや千とせを送る友となりけむ 法橋泰覺 勸持品をよめる 朽ちはてゝ危くみえしをばたゞの板田の橋も今渡るなり 藤原敦仲 恨みけるけしきや空に見えつらむ姨捨山をてらす月かげ 蓮上法師 神力品、如日月光明能除諸幽冥のこゝろをよめる 日のひかり月の影とぞ照しける暗き心のやみはれよとて 皇太后宮大夫俊成 勸發品の心をよめる 更に又花ぞ降り志くわしの山法のむしろのくれがたの空 中原有安 滿三七日巳乘六牙白象の心をよめる 待出でゝいかに嬉しく思ふらむ二十日餘りの山の端の月 中原清重 雪朝聞法といふ心を 朝まだき御法の庭にふる雪は空より花のちるかとぞ見る 惠章法師 山階寺の涅槃會の暮方に遮羅入滅の昔を思ひよみ侍りける 望月のくもがくれけむ古のあはれをけふの空に知るかな 俊秀法師 涅槃經の如於鏡中見諸色像の心をよめる 清くすむ心のそこを鏡にてやがてぞうつる色もすがたも 寂然法師 火盛久不燃といへる心をよめる 烟だにしばしたなびけ鳥邊山たち別れにし形見とも見む 平康頼 阿彌陀經の心をよめる 鳥の音も浪の音にぞ通ふなる同じ御法をきけばなりけり 藤原定長朝臣 天王寺の御幸の時、古寺忍昔といへる心をよめる 世を救ふ跡は昔に變らねどはじめたてけむ時をしぞ思ふ 天台座主明雲 天王寺にまゐりて遺身舍利を禮してよめる つねならぬ例は夜半の煙にて消えぬ名殘を見るぞ嬉しき 律師永觀 往生講式かき侍りける時教化の歌よみ侍りける 皆人をわたさむと思ふ心こそ極樂にゆく志るべなりけれ 千載和歌集卷第二十 神祇歌 上東門院 後一條院の御時はじめて春日の社に行幸ありけるに一條院の御時の例をおぼしめしいださせ給うてよませ給うける 三笠山さして來にけり石の上ふるき御幸のあとを尋ねて 大納言經輔 長元八年關白左大臣歌合志侍りけるのち左方の人よろこびに住吉に詣でゝ歌よみ侍りけるに左の頭にてよみ侍りける すみ吉の浪も心をよせければうべぞ汀にたちまさりける 後二條内大臣 白河法皇熊野へまゐらせ給うける御供にて志ほやの王子の御前にて人々歌よみ侍りけるによみ侍りける 思ふことくみて叶ふる神なれば鹽やに跡をたるゝなりけり 崇徳院御製 百首の歌めしける時神祇の歌とてよませ給うける 道のべのちりにひかりを和げて神も佛のなのるなりけり 藤原清輔朝臣 天の下のどけかれとや榊葉を三笠の山にさしはじめけむ 大納言隆季 中納言家成住よしにまうでゝ歌よみ侍りける時よめる 神代より津もりの浦に宮居して經ぬらむ年の限志らずも 右大臣 大納言辭し申して出で仕へず侍りける時住吉の社の歌合とて人々よみにけるに述懷の歌とてよみ侍りける 數ふれば八年經にけり哀れわが沈みし事は昨日と思ふに その後神感あるやうに夢想ありて大納言にも還任して侍りけるとなむ。 皇太后宮大夫俊成 おなじ歌合に 徒にふりぬる身をもすみよしの松はさりとも哀志るらむ 右大臣 おなじ歌合に社頭月といへる心をよみ侍りける ふりにける松物いはゞとひてまし昔もかくや住の江の月 俊惠法師 住吉の松の行合のひまよりも月さえぬれば霜はおきけり 權大納言實國 廣田の社の歌合とて人々歌よみ侍りける時社頭雪といへる心をよみ侍りける おしなべて雪の白ゆふかけてけりいづれ榊の梢なるらむ 按察使資賢 有馬の湯に忍びて御幸ありける御供に侍りけるに湯の明神をば三輪の明神となむ申し侍ると聞きて物にかき付け侍りける 珍しき御幸を三輪の神ならば驗あり馬のいでゆなるべし 權中納言經房 熊野にまうでゝ侍りける時發心門の王子にてよみ侍りける うれしくも神の誓を志るべにて心をおこす門に入りぬる 僧都範玄 三輪の社にて霞をよめる 杉がえを霞こむれど三輪の山神の志るしは隱れざりけり 平實重 藏人にならぬことを歎きて年來賀茂の社にまうで侍りけるを二千三百度にもあまりける時貴舟の社にまうでゝ柱にかきつけゝる 今までになど沈むらむきぶね川かばかり早き神を頼むに かくて後なむ程なく藏人になり侍りにける。近衛院の御時なり。 賀茂政平 片岡のはふりにて侍りけるをおなじ社の禰宜にわたらむと申しける比よみてかきつけ侍りける さりともと頼みぞかくる木綿襷わがかた岡の神と思へば その後なむ禰宜にまかりなりにける。 式子内親王 百首の歌の中に神祇の歌とてよみ給ひける さりともとたのむ心は神さびて久しくなりぬかもの瑞垣 賀茂重保 賀茂の社の歌合とて人々すゝめてよみ侍りける時述懷の歌によめる 君をいのる願を空にみて給へわけいかづちの神ならば神 皇太后宮大夫俊成 おなじき社の後番の歌合の時月の歌とてよめる きぶね川玉ちる瀬々のいはなみに氷をくだく秋の夜の月 法印慈圓 述懷の歌の中によみ侍りける わが憑む日吉の影は奥山の柴の戸までもさゝざらめやは 法橋性憲 日吉の大宮の本地を思ひてよみ侍りける いつとなくわしのたかねに澄む月の光を宿す志がの唐崎 中原師尚 日吉の社に御幸侍りける時、雨のふり侍りける其時になりてはれにければよみ侍りける 御幸する高嶺の方に雲はれて空に日吉の志るしをぞ見る 圓位法師 高野の山を住みうかれて後、伊勢國二見浦の山寺に侍りけるに太神宮の御山をば神路山と申す大日如來の御垂跡を思ひてよみ侍りける 深くいりて神路の奥を尋ぬれば又うへもなき峯のまつ風 大中臣爲定朝臣 治承四年遷都の時伊勢太神宮に歸りまゐりて君の御祈念し申し侍りてよみ侍りける 月讀の神してさらば朝雲のかゝる浮世も晴れざらめやは そののち世の中なほり侍りけるとなむ。 能蓮法師 石清水の社に歌合とて人々よみ侍りける時社頭月といへる心をよめる 岩清水きよき流れの絶えせねば宿る月さへ隈なかりけり 藤原義忠朝臣 長元九年後朱雀院の御時大甞會の主基方の神あそびの歌、丹波國神なび山をよめる 常盤なる神なび山の榊葉をさしてぞ祈る[15]よろづよのた [15] SKT reads よろづよのため. 藤原經衡 治暦四年後三條院の御時大甞會の主基方の神樂の歌いはや山をよめる 動きなく千代をぞ祈るいはや山とる榊葉の色變へず志て 前中納言匡房 寛治元年堀川院の御時大甞會の悠紀方の神あそびの歌、諸神の郷をよめる いにしへの神の御代よりもろ神の祈る祝は君が世のため 宮内卿永範 久壽二年院の御時、大甞會の悠紀方の神樂の歌、近江國木綿園をよめる 神うくる豊のあかりにゆふ園の日影葛ぞはえまさりける 嘉應元年高倉院の御時大甞會の悠紀方の神あそびの歌、近江國守山をよめる すべらぎを八百萬代の神も皆常磐にまもる山の名ぞこれ 權中納言兼光 壽永元年大甞會の主基方の歌よみて奉りける時神樂歌丹波國神なび山をよめる 三嶋木綿かたに取懸け神なびの山の榊をかざしにぞする 藤原季經朝臣 元暦元年今上の御時大甞會の悠紀方の歌奉りける神遊の歌、近江國諸神の郷をよめる 諸神の心にいまぞかなふらし君をや千代と祈るまことは 藤原光範朝臣 おなじ大甞會の主基方の歌よみたてまつりける神樂の歌、丹後國千年山をよめる ちとせ山神の代させる榊葉の榮えまさるは君がためとか</field>
   </doc>
</add>