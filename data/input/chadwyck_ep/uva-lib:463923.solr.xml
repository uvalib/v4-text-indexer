<?xml version="1.0" encoding="UTF-8"?>
<add>
   <doc>
      <field name="author_display">George Routledge</field>
      <field name="author_facet">George Routledge</field>
      <field name="author_sort_facet">george routledge</field>
      <field name="author_text">George Routledge</field>
      <field name="composition_era_facet">20th Century</field>
      <field name="composition_era_facet">1930's</field>
      <field name="content_model_facet">text</field>
      <field name="content_type_facet">TEI</field>
      <field name="datafile_name_display">/FedoraRepo/text/chadwyck_ep/uvaGenText/tei/chep_1.1383.xml</field>
      <field name="date_indexed_facet">201909240353</field>
      <field name="date_text">[1931]</field>
      <field name="digital_collection_facet">UVa Text Collection</field>
      <field name="digital_collection_text">UVa Text Collection</field>
      <field name="digital_collection_facet">Chadwyck-Healey English Poetry</field>
      <field name="digital_collection_text">Chadwyck-Healey English Poetry</field>
      <field name="format_facet">Document</field>
      <field name="format_facet">Online</field>
      <field name="id">uva-lib:463923</field>
      <field name="language_facet">English</field>
      <field name="main_title_display">The Junius Manuscript</field>
      <field name="repository_address_display">http://fedora-prod01.lib.virginia.edu:8080/fedora/get</field>
      <field name="shadowed_location_facet">VISIBLE</field>
      <field name="source_facet">Digital Library</field>
      <field name="subject_facet">English poetry -- 20th century</field>
      <field name="subject_text">English poetry -- 20th century</field>
      <field name="title_display">The Junius Manuscript</field>
      <field name="title_facet">junius manuscript</field>
      <field name="title_sort_facet">junius manuscript</field>
      <field name="title_text">The Junius Manuscript</field>
      <field name="year_display">[1931]</field>
      <field name="year_facet">1931</field>
      <field name="year_multisort_i">1931</field>
      <field name="admin_meta_file_display">&lt;?xml version="1.0" encoding="UTF-8" ?&gt;</field>
      <field name="admin_meta_file_display">&lt;!DOCTYPE adminmeta</field>
      <field name="admin_meta_file_display">SYSTEM "http://text.lib.virginia.edu/dtd/admin/adminmeta.dtd"&gt;</field>
      <field name="admin_meta_file_display">&lt;adminmeta&gt;</field>
      <field name="admin_meta_file_display">&lt;pid&gt;uva-lib:463923&lt;/pid&gt;</field>
      <field name="admin_meta_file_display">&lt;adminrights&gt;</field>
      <field name="admin_meta_file_display">&lt;policy&gt;</field>
      <field name="admin_meta_file_display">&lt;access&gt;viva&lt;/access&gt;</field>
      <field name="admin_meta_file_display">&lt;/policy&gt;</field>
      <field name="admin_meta_file_display">&lt;/adminrights&gt;</field>
      <field name="admin_meta_file_display">&lt;technical&gt;</field>
      <field name="admin_meta_file_display">&lt;text&gt;</field>
      <field name="admin_meta_file_display">&lt;character encoding="UTF-8"/&gt;</field>
      <field name="admin_meta_file_display">&lt;mimetype&gt;text/xml&lt;/mimetype&gt;</field>
      <field name="admin_meta_file_display">&lt;markup&gt;</field>
      <field name="admin_meta_file_display">&lt;encoding label="xml" version="1.0"/&gt;</field>
      <field name="admin_meta_file_display">&lt;base label="TEI.2" type="DTD" version="P4" href="http://text.lib.virginia.edu/dtd/tei/tei-p4/tei2.dtd"&gt;</field>
      <field name="admin_meta_file_display">&lt;localmodification label="TEI.extensions.dtd" href="http://text.lib.virginia.edu/dtd/tei/uva-dl-tei/uva-dl-tei.dtd"/&gt;</field>
      <field name="admin_meta_file_display">&lt;localmodification label="TEI.extensions.ent" href="http://text.lib.virginia.edu/dtd/tei/uva-dl-tei/uva-dl-tei.ent"/&gt;</field>
      <field name="admin_meta_file_display">&lt;/base&gt;</field>
      <field name="admin_meta_file_display">&lt;/markup&gt;</field>
      <field name="admin_meta_file_display">&lt;/text&gt;</field>
      <field name="admin_meta_file_display">&lt;/technical&gt;</field>
      <field name="admin_meta_file_display">&lt;/adminmeta&gt;</field>
      <field name="desc_meta_file_display">&lt;?xml version="1.0" encoding="US-ASCII"?&gt;</field>
      <field name="desc_meta_file_display">&lt;!DOCTYPE descmeta</field>
      <field name="desc_meta_file_display">SYSTEM "http://text.lib.virginia.edu/dtd/descmeta/descmeta.dtd"&gt;</field>
      <field name="desc_meta_file_display">&lt;descmeta&gt;</field>
      <field name="desc_meta_file_display">&lt;pid&gt;uva-lib:463923&lt;/pid&gt;</field>
      <field name="desc_meta_file_display">&lt;mediatype type="text"&gt;</field>
      <field name="desc_meta_file_display">&lt;form scheme="uva-form"&gt;monograph&lt;/form&gt;</field>
      <field name="desc_meta_file_display">&lt;/mediatype&gt;</field>
      <field name="desc_meta_file_display">&lt;presentation&gt;</field>
      <field name="desc_meta_file_display">&lt;displayAgent/&gt;</field>
      <field name="desc_meta_file_display">&lt;sortAgent/&gt;</field>
      <field name="desc_meta_file_display">&lt;displayTitle&gt;The Junius Manuscript&lt;/displayTitle&gt;</field>
      <field name="desc_meta_file_display">&lt;sortTitle&gt;junius manuscript&lt;/sortTitle&gt;</field>
      <field name="desc_meta_file_display">&lt;displayDate&gt;[1931]&lt;/displayDate&gt;</field>
      <field name="desc_meta_file_display">&lt;sortDate&gt;1931&lt;/sortDate&gt;</field>
      <field name="desc_meta_file_display">&lt;/presentation&gt;</field>
      <field name="desc_meta_file_display">&lt;title type="main"&gt;The Junius Manuscript&lt;/title&gt;</field>
      <field name="desc_meta_file_display">&lt;place&gt;</field>
      <field name="desc_meta_file_display">&lt;geogname&gt;London&lt;/geogname&gt;</field>
      <field name="desc_meta_file_display">&lt;/place&gt;</field>
      <field name="desc_meta_file_display">&lt;agent type="provider" form="corpname" role="publisher"&gt;</field>
      <field name="desc_meta_file_display">&lt;name&gt;George Routledge&lt;/name&gt;</field>
      <field name="desc_meta_file_display">&lt;/agent&gt;</field>
      <field name="desc_meta_file_display">&lt;time type="publication"&gt;</field>
      <field name="desc_meta_file_display">&lt;date&gt;[1931]&lt;/date&gt;</field>
      <field name="desc_meta_file_display">&lt;/time&gt;</field>
      <field name="desc_meta_file_display">&lt;identifier type="UVa Virgo ID"/&gt;</field>
      <field name="desc_meta_file_display">&lt;identifier type="UVa Title Control Number"&gt;chp0091&lt;/identifier&gt;</field>
      <field name="desc_meta_file_display">&lt;language&gt;</field>
      <field name="desc_meta_file_display">&lt;authority scheme="http://www.loca.gov/standards/iso639-2/"&gt;ISO 639-2&lt;/authority&gt;eng&lt;/language&gt;</field>
      <field name="desc_meta_file_display">&lt;physdesc type="extent"&gt;[116 folios]&lt;/physdesc&gt;</field>
      <field name="desc_meta_file_display">&lt;subject scheme="LCSH"&gt;English poetry -- 20th century&lt;/subject&gt;</field>
      <field name="desc_meta_file_display">&lt;covtime&gt;</field>
      <field name="desc_meta_file_display">&lt;timeinterval&gt;20th century&lt;/timeinterval&gt;</field>
      <field name="desc_meta_file_display">&lt;/covtime&gt;</field>
      <field name="desc_meta_file_display">&lt;surrogate&gt;</field>
      <field name="desc_meta_file_display">&lt;mediatype type="text"/&gt;</field>
      <field name="desc_meta_file_display">&lt;mimetype&gt;text/xml&lt;/mimetype&gt;</field>
      <field name="desc_meta_file_display">&lt;title type="main"&gt;The Junius Manuscript&lt;/title&gt;</field>
      <field name="desc_meta_file_display">&lt;place&gt;</field>
      <field name="desc_meta_file_display">&lt;geogname&gt;Cambridge, England&lt;/geogname&gt;</field>
      <field name="desc_meta_file_display">&lt;/place&gt;</field>
      <field name="desc_meta_file_display">&lt;agent type="provider" form="corpname" role="publisher"&gt;</field>
      <field name="desc_meta_file_display">&lt;name&gt;Chadwyck-Healey Ltd.&lt;/name&gt;</field>
      <field name="desc_meta_file_display">&lt;/agent&gt;</field>
      <field name="desc_meta_file_display">&lt;time type="creation"&gt;</field>
      <field name="desc_meta_file_display">&lt;date&gt;1994&lt;/date&gt;</field>
      <field name="desc_meta_file_display">&lt;/time&gt;</field>
      <field name="desc_meta_file_display">&lt;rights type="copyright"&gt;Copyright©1994 Chadwyck-Healey Inc.&lt;/rights&gt;</field>
      <field name="desc_meta_file_display">&lt;rights type="access"&gt;Accessible to VIVA community only&lt;/rights&gt;</field>
      <field name="desc_meta_file_display">&lt;physdesc type="extent"&gt;ca. 366 kilobytes&lt;/physdesc&gt;</field>
      <field name="desc_meta_file_display">&lt;description type="note"&gt;Preliminaries, introductory and editorial matter omitted.&lt;/description&gt;</field>
      <field name="desc_meta_file_display">&lt;/surrogate&gt;</field>
      <field name="desc_meta_file_display">&lt;relationships&gt;</field>
      <field name="desc_meta_file_display">&lt;set code="UVA-LIB-Text"/&gt;</field>
      <field name="desc_meta_file_display">&lt;set code="CH-EnglPoetry"/&gt;</field>
      <field name="desc_meta_file_display">&lt;/relationships&gt;</field>
      <field name="desc_meta_file_display">&lt;/descmeta&gt;</field>
      <field name="fulltext">GENESIS Us is riht micel ðæt we rodera weard, wereda wuldorcining, wordum herigen, modum lufien! He is mægna sped, heafod ealra heahgesceafta, frea ælmihtig. Næs him fruma æfre, or geworden, ne nu ende cymþ ecean drihtnes, ac he bið a rice ofer heofenstolas. Heagum þrymmum soðfæst and swiðfeorm sweglbosmas heold, þa wæron gesette wide and side þurh geweald godes wuldres bearnum, gasta weardum. Hæfdon gleam and dream, and heora ordfruman, engla þreatas, beorhte blisse. Wæs heora blæd micel! Þegnas þrymfæste þeoden heredon, sægdon lustum lof, heora liffrean demdon, drihtenes dugeþum wæron swiðe gesælige. Synna ne cuþon, firena fremman, ac hie on friðe lifdon, ece mid heora aldor. Elles ne ongunnon ræran on roderum nymþe riht and soþ, ærðon engla weard for oferhygde dwæl on gedwilde. Noldan dreogan leng heora selfra ræd, ac hie of siblufan godes ahwurfon. Hæfdon gielp micel þæt hie wið drihtne dælan meahton wuldorfæstan wic werodes þrymme, sid and swegltorht. Him þær sar gelamp, æfst and oferhygd, and þæs engles mod þe þone unræd ongan ærest fremman, wefan and weccean, þa he worde cwæð, niþes ofþyrsted, þæt he on norðdæle ham and heahsetl heofena rices agan wolde. Þa wearð yrre god and þam werode wrað þe he ær wurðode wlite and wuldre. Sceop þam werlogan wræclicne ham weorce to leane, helleheafas, hearde niðas. Heht þæt witehus wræcna bidan, deop, dreama leas, drihten ure, gasta weardas, þa he hit geare wiste, synnihte beseald, susle geinnod, geondfolen fyre and færcyle, rece and reade lege. Heht þa geond þæt rædlease hof weaxan witebrogan. Hæfdon hie wrohtgeteme grimme wið god gesomnod; him þæs grim lean becom! Cwædon þæt heo rice, reðemode, agan woldan, and swa eaðe meahtan. Him seo wen geleah, siððan waldend his, heofona heahcining, honda arærde, hehste wið þam herge. Ne mihton hygelease, mæne wið metode, mægyn bryttigan, ac him se mæra mod getwæfde, bælc forbigde. Þa he gebolgen wearð, besloh synsceaþan sigore and gewealde, dome and dugeðe, and dreame benam his feond, friðo and gefean ealle, torhte tire, and his torn gewræc on gesacum swiðe selfes mihtum strengum stiepe. Hæfde styrne mod, gegremed grymme, grap on wraðe faum folmum, and him on fæðm gebræc yrre on mode; æðele bescyrede his wiðerbrecan wuldorgestealdum. Sceof þa and scyrede scyppend ure oferhidig cyn engla of heofnum, wærleas werod. Waldend sende laðwendne here on langne sið, geomre gastas; wæs him gylp forod, beot forborsten, and forbiged þrym, wlite gewemmed. Heo on wrace syððan seomodon swearte, siðe ne þorfton hlude hlihhan, ac heo helltregum werige wunodon and wean cuðon, sar and sorge, susl þrowedon þystrum beþeahte, þearl æfterlean þæs þe heo ongunnon wið gode winnan. Þa wæs soð swa ær sibb on heofnum, fægre freoþoþeawas, frea eallum leof, þeoden his þegnum; þrymmas weoxon duguða mid drihtne, dreamhæbbendra. Wæron þa gesome, þa þe swegl buað, wuldres eðel. Wroht wæs asprungen, oht mid englum and orlegnið, siððan herewosan heofon ofgæfon, leohte belorene. Him on laste setl, wuldorspedum welig, wide stodan gifum growende on godes rice, beorht and geblædfæst, buendra leas, siððan wræcstowe werige gastas under hearmlocan heane geforan. Þa þeahtode þeoden ure modgeþonce, hu he þa mæran gesceaft, eðelstaðolas eft gesette, swegltorhtan seld, selran werode, þa hie gielpsceaþan ofgifen hæfdon, heah on heofenum. Forþam halig god under roderas feng, ricum mihtum, wolde þæt him eorðe and uproder and sid wæter geseted wurde woruldgesceafte on wraðra gield, þara þe forhealdene of hleo sende. Ne wæs her þa giet nymþe heolstersceado wiht geworden, ac þes wida grund stod deop and dim, drihtne fremde, idel and unnyt. On þone eagum wlat stiðfrihþ cining, and þa stowe beheold, dreama lease, geseah deorc gesweorc semian sinnihte sweart under roderum, wonn and weste, oðþæt þeos woruldgesceaft þurh word gewearð wuldorcyninges. Her ærest gesceop ece drihten, helm eallwihta, heofon and eorðan, rodor arærde, and þis rume land gestaþelode strangum mihtum, frea ælmihtig. Folde wæs þa gyta græs ungrene; garsecg þeahte sweart synnihte, side and wide, wonne wægas. Þa wæs wuldortorht heofonweardes gast ofer holm boren miclum spedum. Metod engla heht, lifes brytta, leoht forð cuman ofer rumne grund. Raþe wæs gefylled heahcininges hæs; him wæs halig leoht ofer westenne, swa se wyrhta bebead. Þa gesundrode sigora waldend ofer laguflode leoht wið þeostrum, sceade wið sciman. Sceop þa bam naman, lifes brytta. Leoht wæs ærest þurh drihtnes word dæg genemned, wlitebeorhte gesceaft. Wel licode frean æt frymðe forþbæro tid, dæg æresta; geseah deorc sceado sweart swiðrian geond sidne grund. Þa seo tid gewat ofer timber sceacan middangeardes, metod æfter sceaf scirum sciman, scippend ure, æfen ærest. Him arn on last, þrang þystre genip, þam þe se þeoden self sceop nihte naman. Nergend ure hie gesundrode; siððan æfre drugon and dydon drihtnes willan, ece ofer eorðan. Ða com oðer dæg, leoht æfter þeostrum. Heht þa lifes weard on mereflode middum weorðan hyhtlic heofontimber. Holmas dælde waldend ure and geworhte þa roderas fæsten; þæt se rica ahof up from eorðan þurh his agen word, frea ælmihtig. Flod wæs adæled under heahrodore halgum mihtum, wæter of wætrum, þam þe wuniað gyt under fæstenne folca hrofes. Þa com ofer foldan fus siðian mære mergen þridda. Næron metode ða gyta widlond ne wegas nytte, ac stod bewrigen fæste folde mid flode. Frea engla heht þurh his word wesan wæter gemæne, þa nu under roderum heora ryne healdað, stowe gestefnde. Ða stod hraðe holm under heofonum, swa se halga bebead, sid ætsomne, ða gesundrod wæs lago wið lande. Geseah þa lifes weard drige stowe, dugoða hyrde, wide æteowde, þa se wuldorcyning eorðan nemde. Gesette yðum heora onrihtne ryne, rumum flode, and gefetero Ne þuhte þa gerysne rodora wearde, þæt Adam leng ana wære neorxnawonges, niwre gesceafte, hyrde and healdend. Forþon him heahcyning, frea ælmihtig fultum tiode; wif aweahte and þa wraðe sealde, lifes leohtfruma, leofum rince. He þæt andweorc of Adames lice aleoðode, and him listum ateah rib of sidan. He wæs reste fæst, and softe swæf, sar ne wiste, earfoða dæl, ne þær ænig com blod of benne, ac him brego engla of lice ateah liodende ban, wer unwundod, of þam worhte god freolice fæmnan. Feorh in gedyde, ece saula. Heo wæron englum gelice, þa wæs Eve, Adames bryd, gaste gegearwod. Hie on geogoðe bu wlitebeorht wæron on woruld cenned meotodes mihtum. Man ne cuðon don ne dreogan, ac him drihtnes wæs bam on breostum byrnende lufu. Þa gebletsode bliðheort cyning, metod alwihta, monna cynnes ða forman twa, fæder and moder, wif and wæpned. He þa worde cwæð: “Temað nu and wexað, tudre fyllað eorðan ælgrene, incre cynne, sunum and dohtrum. Inc sceal sealt wæter wunian on gewealde and eall worulde gesceaft. Brucað blæddaga and brimhlæste and heofonfugla. Inc is halig feoh and wilde deor on geweald geseald, and lifigende, ða ðe land tredað, feorheaceno cynn, ða ðe flod wecceð geond hronrade. Inc hyrað eall.” Þa sceawode scyppend ure his weorca wlite and his wæstma blæd, niwra gesceafta. Neorxnawong stod god and gastlic, gifena gefylled fremum forðweardum. Fægere leohte þæt liðe land lago yrnende, wylleburne. Nalles wolcnu ða giet ofer rumne grund regnas bæron, wann mid winde, hwæðre wæstmum stod folde gefrætwod. Heoldon forðryne eastreamas heora æðele feower of þam niwan neorxnawonge. Þa wæron adælede drihtnes mihtum ealle of anum, þa he þas eorðan gesceop, wætre wlitebeorhtum, and on woruld sende. Þæra anne hatað ylde, eorðbuende, Fison folcweras; se foldan dæl brade bebugeð beorhtum streamum Hebeleac utan. On þære eðyltyrf niððas findað nean and feorran gold and gymcynn, gumþeoda bearn, ða selestan, þæs þe us secgað bec. Þonne seo æftre Ethiopia land and liodgeard beligeð uton, ginne rice, þære is Geon noma. Þridda is Tigris, seo wið þeodscipe, ea inflede, Assirie belið. Swilce is seo feorðe, þa nu geond folc monig weras Eufraten wide nemnað. “ac niotað inc þæs oðres ealles, forlætað þone ænne beam, wariað inc wið þone wæstm. Ne wyrð inc wilna gæd.” Hnigon þa mid heafdum heofoncyninge georne togenes and sædon ealles þanc, lista and þara lara. He let heo þæt land buan, hwærf him þa to heofenum halig drihten, stiðferhð cyning. Stod his handgeweorc somod on sande, nyston sorga wiht to begrornianne, butan heo godes willan lengest læsten. Heo wæron leof gode ðenden heo his halige word healdan woldon. Hæfde se alwalda engelcynna þurh handmægen, halig drihten, tene getrimede, þæm he getruwode wel þæt hie his giongorscipe fyligan wolden, wyrcean his willan, forþon he him gewit forgeaf and mid his handum gesceop, halig drihten. Gesett hæfde he hie swa gesæliglice, ænne hæfde he swa swiðne geworhtne, swa mihtigne on his modgeþohte, he let hine swa micles wealdan, hehstne to him on heofona rice, hæfde he hine swa hwitne geworhtne, swa wynlic wæs his wæstm on heofonum þæt him com from weroda drihtne, gelic wæs he þam leohtum steorrum. Lof sceolde he drihtnes wyrcean, dyran sceolde he his dreamas on heofonum, and sceolde his drihtne þancian, þæs leanes þe he him on þam leohte gescerede— þonne læte he his hine lange wealdan. Ac he awende hit him to wyrsan þinge, ongan him winn up ahebban wið þone hehstan heofnes waldend, þe siteð on þam halgan stole. Deore wæs he drihtne urum; ne mihte him bedyrned weorðan þæt his engyl ongan ofermod wesan, ahof hine wið his hearran, sohte hetespræce, gylpword ongean, nolde gode þeowian, cwæð þæt his lic wære leoht and scene, hwit and hiowbeorht. Ne meahte he æt his hige findan þæt he gode wolde geongerdome, þeodne þeowian. Þuhte him sylfum þæt he mægyn and cræft maran hæfde þonne se halga god habban mihte folcgestælna. Feala worda gespæc se engel ofermodes. Þohte þurh his anes cræft hu he him strenglicran stol geworhte, heahran on heofonum; cwæð þæt hine his hige speone þæt he west and norð wyrcean ongunne, trymede getimbro; cwæð him tweo þuhte þæt he gode wolde geongra weorðan. “Hwæt sceal ic winnan?” cwæð he. “Nis me wihtæ þearf hearran to habbanne. Ic mæg mid handum swa fela wundra gewyrcean. Ic hæbbe geweald micel to gyrwanne godlecran stol, hearran on heofne. Hwy sceal ic æfter his hyldo ðeowian, bugan him swilces geongordomes? Ic mæg wesan god swa he. Bigstandað me strange geneatas, þa ne willað me æt þam striðe geswican, hæleþas heardmode. Hie habbað me to hearran gecorene, rofe rincas; mid swilcum mæg man ræd geþencean, fon mid swilcum folcgesteallan. Frynd synd hie mine georne, holde on hyra hygesceaftum. Ic mæg hyra hearra wesan, rædan on þis rice. Swa me þæt riht ne þinceð, þæt ic oleccan awiht þurfe gode æfter gode ænegum. Ne wille ic leng his geongra wurþan.” Þa hit se allwalda eall gehyrde, þæt his engyl ongan ofermede micel ahebban wið his hearran and spræc healic word dollice wið drihten sinne, sceolde he þa dæd ongyldan, worc þæs gewinnes gedælan, and sceolde his wite habban, ealra morðra mæst. Swa deð monna gehwilc þe wið his waldend winnan ongynneð mid mane wið þone mæran drihten. Þa wearð se mihtiga gebolgen, hehsta heofones waldend, wearp hine of þan hean stole. Hete hæfde he æt his hearran gewunnen, hyldo hæfde his ferlorene, gram wearð him se goda on his mode. Forþon he sceolde grund gesecean heardes hellewites, þæs þe he wann wið heofnes waldend. Acwæð hine þa fram his hyldo and hine on helle wearp, on þa deopan dala, þær he to deofle wearð, se feond mid his geferum eallum. Feollon þa ufon of heofnum þurhlonge swa þreo niht and dagas, þa englas of heofnum on helle, and heo ealle forsceop drihten to deoflum. Forþon heo his dæd and word noldon weorðian, forþon he heo on wyrse leoht under eorðan neoðan, ællmihtig god, sette sigelease on þa sweartan helle. Þær hæbbað heo on æfyn ungemet lange, ealra feonda gehwilc, fyr edneowe, þonne cymð on uhtan easterne wind, forst fyrnum cald. Symble fyr oððe gar, sum heard geswinc habban sceoldon. Worhte man hit him to wite, (hyra woruld wæs gehwyrfed), forman siðe, fylde helle mid þam andsacum. Heoldon englas forð heofonrices hehðe, þe ær godes hyldo gelæston. Lagon þa oðre fynd on þam fyre, þe ær swa feala hæfdon gewinnes wið heora waldend. Wite þoliað, hatne heaðowelm helle tomiddes, brand and brade ligas, swilce eac þa biteran recas, þrosm and þystro, forþon hie þegnscipe godes forgymdon. Hie hyra gal beswac, engles oferhygd, noldon alwaldan word weorþian, hæfdon wite micel, wæron þa befeallene fyre to botme on þa hatan hell þurh hygeleaste and þurh ofermetto, sohton oþer land, þæt wæs leohtes leas and wæs liges full, fyres fær micel. Fynd ongeaton þæt hie hæfdon gewrixled wita unrim þurh heora miclan mod and þurh miht godes and þurh ofermetto ealra swiðost. Þa spræc se ofermoda cyning, þe ær wæs engla scynost, hwitost on heofne and his hearran leof, drihtne dyre, oð hie to dole wurdon, þæt him for galscipe god sylfa wearð mihtig on mode yrre. Wearp hine on þæt morðer innan, niðer on þæt niobedd, and sceop him naman siððan, cwæð se hehsta hatan sceolde Satan siððan, het hine þære sweartan helle grundes gyman, nalles wið god winnan. Satan maðelode, sorgiende spræc, se ðe helle forð healdan sceolde, gieman þæs grundes. Wæs ær godes engel, hwit on heofne, oð hine his hyge forspeon and his ofermetto ealra swiðost, þæt he ne wolde wereda drihtnes word wurðian. Weoll him on innan hyge ymb his heortan, hat wæs him utan wraðlic wite. He þa worde cwæð: “Is þæs ænga styde ungelic swiðe þam oðrum ham þe we ær cuðon, hean on heofonrice, þe me min hearra onlag, þeah we hine for þam alwaldan agan ne moston, romigan ures rices. Næfð he þeah riht gedon þæt he us hæfð befælled fyre to botme, helle þære hatan, heofonrice benumen; hafað hit gemearcod mid moncynne to gesettanne. Þæt me is sorga mæst, þæt Adam sceal, þe wæs of eorðan geworht, minne stronglican stol behealdan, wesan him on wynne, and we þis wite þolien, hearm on þisse helle. Wa la, ahte ic minra handa geweald and moste ane tid ute weorðan, wesan ane winterstunde, þonne ic mid þys werode— Ac licgað me ymbe irenbenda, rideð racentan sal. Ic eom rices leas; habbað me swa hearde helle clommas fæste befangen. Her is fyr micel, ufan and neoðone. Ic a ne geseah laðran landscipe. Lig ne aswamað, hat ofer helle. Me habbað hringa gespong, sliðhearda sal siðes amyrred, afyrred me min feðe; fet synt gebundene, handa gehæfte. Synt þissa heldora wegas forworhte, swa ic mid wihte ne mæg of þissum lioðobendum. Licgað me ymbe heardes irenes hate geslægene grindlas greate. Mid þy me god hafað gehæfted be þam healse, swa ic wat he minne hige cuðe; and þæt wiste eac weroda drihten, þæt sceolde unc Adame yfele gewurðan ymb þæt heofonrice, þær ic ahte minra handa geweald. Ac ðoliaþ we nu þrea on helle, (þæt syndon þystro and hæto), grimme, grundlease. Hafað us god sylfa forswapen on þas sweartan mistas; swa he us ne mæg ænige synne gestælan, þæt we him on þam lande lað gefremedon, he hæfð us þeah þæs leohtes bescyrede, beworpen on ealra wita mæste. Ne magon we þæs wrace gefremman, geleanian him mid laðes wihte þæt he us hafað þæs leohtes bescyrede. He hæfð nu gemearcod anne middangeard, þær he hæfð mon geworhtne æfter his onlicnesse. Mid þam he wile eft gesettan heofona rice mid hluttrum saulum. We þæs sculon hycgan georne, þæt we on Adame, gif we æfre mægen, and on his eafrum swa some, andan gebetan, onwendan him þær willan sines, gif we hit mægen wihte aþencan. Ne gelyfe ic me nu þæs leohtes furðor þæs þe he him þenceð lange niotan, þæs eades mid his engla cræfte. Ne magon we þæt on aldre gewinnan, þæt we mihtiges godes mod onwæcen. Uton oðwendan hit nu monna bearnum, þæt heofonrice, nu we hit habban ne moton, gedon þæt hie his hyldo forlæten, þæt hie þæt onwendon þæt he mid his worde bebead. Þonne weorð he him wrað on mode, ahwet hie from his hyldo. Þonne sculon hie þas helle secan and þas grimman grundas. Þonne moton we hie us to giongrum habban, fira bearn on þissum fæstum clomme. Onginnað nu ymb þa fyrdeþencean! Gif ic ænegum þægne þeodenmadmas geara forgeafe, þenden we on þan godan rice gesælige sæton and hæfdon ure setla geweald, þonne he me na on leofran tid leanum ne meahte mine gife gyldan, gif his gien wolde minra þegna hwilc geþafa wurðan, þæt he up heonon ute mihte cuman þurh þas clustro, and hæfde cræft mid him þæt he mid feðerhoman fleogan meahte, windan on wolcne, þær geworht stondað Adam and Eue on eorðrice mid welan bewunden, and we synd aworpene hider on þas deopan dalo. Nu hie drihtne synt wurðran micle, and moton him þone welan agan þe we on heofonrice habban sceoldon, rice mid rihte; is se ræd gescyred monna cynne. Þæt me is on minum mode swa sar, on minum hyge hreoweð, þæt hie heofonrice agan to aldre. Gif hit eower ænig mæge gewendan mid wihte þæt hie word godes lare forlæten, sona hie him þe laðran beoð. Gif hie brecað his gebodscipe, þonne he him abolgen wurðeþ; siððan bið him se wela onwended and wyrð him wite gegarwod, sum heard hearmscearu. Hycgað his ealle, hu ge hi beswicen! Siððan ic me sefte mæg restan on þyssum racentum, gif him þæt rice losað. Se þe þæt gelæsteð, him bið lean gearo æfter to aldre, þæs we her inne magon on þyssum fyre forð fremena gewinnan. Sittan læte ic hine wið me sylfne, swa hwa swa þæt secgan cymeð on þas hatan helle, þæt hie heofoncyninges unwurðlice wordum and dædum lare” Angan hine þa gyrwan godes andsaca, fus on frætwum, (hæfde fæcne hyge), hæleðhelm on heafod asette and þone full hearde geband, spenn mid spangum; wiste him spræca fela, wora worda. Wand him up þanon, hwearf him þurh þa helldora, (hæfde hyge strangne), leolc on lyfte laþwendemod, swang þæt fyr on twa feondes cræfte; wolde dearnunga drihtnes geongran, mid mandædum men beswican, forlædan and forlæran, þæt hie wurdon lað gode. He þa geferde þurh feondes cræft oððæt he Adam on eorðrice, godes handgesceaft, gearone funde, wislice geworht, and his wif somed, freo fægroste, swa hie fela cuðon godes gegearwigean, þa him to gingran self metod mancynnes mearcode selfa. And him bi twegin beamas stodon þa wæron utan ofætes gehlædene, gewered mid wæstme, swa hie waldend god, heah heofoncyning handum gesette, þæt þær yldo bearn moste on ceosan godes and yfeles, gumena æghwilc, welan and wawan. Næs se wæstm gelic! Oðer wæs swa wynlic, wlitig and scene, liðe and lofsum, þæt wæs lifes beam; moste on ecnisse æfter lybban, wesan on worulde, se þæs wæstmes onbat, swa him æfter þy yldo ne derede, ne suht sware, ac moste symle wesan lungre on lustum and his lif agan, hyldo heofoncyninges her on worulde, habban him to wæron witode geþingþo on þone hean heofon, þonne he heonon wende. Þonne wæs se oðer eallenga sweart, dim and þystre; þæt wæs deaðes beam, se bær bitres fela. Sceolde bu witan ylda æghwilc yfles and godes gewand on þisse worulde. Sceolde on wite a mid swate and mid sorgum siððan libban, swa hwa swa gebyrgde þæs on þam beame geweox. Sceolde hine yldo beniman ellendæda, dreamas and drihtscipes, and him beon deað scyred. Lytle hwile sceolde he his lifes niotan, secan þonne landa sweartost on fyre. Sceolde feondum þeowian, þær is ealra frecna mæste leodum to langre hwile. Þæt wiste se laða georne, dyrne deofles boda þe wið drihten wann. Wearp hine þa on wyrmes lic and wand him þa ymbutan þone deaðes beam þurh deofles cræft, genam þær þæs ofætes and wende hine eft þanon þær he wiste handgeweorc heofoncyninges. Ongon hine þa frinan forman worde se laða mid ligenum: “Langað þe awuht, Adam, up to gode? Ic eom on his ærende hider feorran gefered, ne þæt nu fyrn ne wæs bæt ic wið hine sylfne sæt. Þa het he me on þysne sið faran, het þæt þu þisses ofætes æte, cwæð þæt þin abal and cræft and þin modsefa mara wurde, and þin lichoma leohtra micle, þin gesceapu scenran, cwæð þæt þe æniges sceattes ðearf ne wurde on worulde. Nu þu willan hæfst, hyldo geworhte heofoncyninges, to þance geþenod þinum hearran, hæfst þe wið drihten dyrne geworhtne. Ic gehyrde hine þine dæd and word lofian on his leohte and ymb þin lif sprecan. Swa þu læstan scealt þæt on þis land hider his bodan bringað. Brade synd on worulde grene geardas, and god siteð on þam hehstan heofna rice, ufan alwalda. Nele þa earfeðu sylfa habban þæt he on þysne sið fare, gumena drihten, ac he his gingran sent to þinre spræce. Nu he þe mid spellum het listas læran. Læste þu georne his ambyhto, nim þe þis ofæt on hand, bit his and byrige. Þe weorð on þinum breostum rum, wæstm þy wlitegra. Þe sende waldend god, þin hearra þas helpe of heofonrice.” Adam maðelode þær he on eorðan stod, selfsceafte guma: “Þonne ic sigedrihten, mihtigne god, mæðlan gehyrde strangre stemne, and me her stondan het, his bebodu healdan, and me þas bryd forgeaf, wlitesciene wif, and me warnian het þæt ic on þone deaðes beam bedroren ne wurde, beswicen to swiðe, he cwæð þæt þa sweartan helle healdan sceolde se ðe bi his heortan wuht laðes gelæde. Nat þeah þu mid ligenum fare þurh dyrne geþanc þe þu drihtnes eart boda of heofnum. Hwæt, ic þinra bysna ne mæg, worda ne wisna wuht oncnawan, siðes ne sagona. Ic wat hwæt he me self bebead, nergend user, þa ic hine nehst geseah; he het me his word weorðian and wel healdan, læstan his lare. Þu gelic ne bist ænegum his engla þe ic ær geseah, ne þu me oðiewdest ænig tacen þe he me þurh treowe to onsende, min hearra þurh hyldo. Þy ic þe hyran ne cann, ac þu meaht þe forð faran. Ic hæbbe me fæstne geleafan up to þam ælmihtegan gode þe me mid his earmum worhte, her mid handum sinum. He mæg me of his hean rice geofian mid goda gehwilcum, þeah he his gingran ne sende.” Wende hine wraðmod þær he þæt wif geseah on eorðrice Euan stondan, sceone gesceapene, cwæð þæt sceaðena mæst eallum heora eaforum æfter siððan wurde on worulde: “Ic wat, inc waldend god abolgen wyrð, swa ic him þisne bodscipe selfa secge, þonne ic of þys siðe cume ofer langne weg, þæt git ne læstan wel hwilc ærende swa he easten hider on þysne sið sendeð. Nu sceal he sylf faran to incre andsware; ne mæg his ærende his boda beodan; þy ic wat þæt he inc abolgen wyrð, mihtig on mode. Gif þu þeah minum wilt, wif willende, wordum hyran, þu meaht his þonne rume ræd geþencan. Gehyge on þinum breostum þæt þu inc bam twam meaht wite bewarigan, swa ic þe wisie. Æt þisses ofetes! Þonne wurðað þin eagan swa leoht þæt þu meaht swa wide ofer woruld ealle geseon siððan, and selfes stol herran þines, and habban his hyldo forð. Meaht þu Adame eft gestyran, gif þu his willan hæfst and he þinum wordum getrywð. Gif þu him to soðe sægst hwylce þu selfa hæfst bisne on breostum, þæs þu gebod godes lare læstes, he þone laðan strið, yfel andwyrde an forlæteð on breostcofan, swa wit him bu tu an sped sprecað. Span þu hine georne þæt he þine lare læste, þy læs gyt lað gode, incrum waldende, weorðan þyrfen. Gif þu þæt angin fremest, idesa seo betste, forhele ic incrum herran þæt me hearmes swa fela Adam gespræc, eargra worda. Tyhð me untryowða, cwyð þæt ic seo teonum georn, gramum ambyhtsecg, nales godes engel. Ac ic cann ealle swa geare engla gebyrdo, heah heofona gehlidu; wæs seo hwil þæs lang þæt ic geornlice gode þegnode þurh holdne hyge, herran minum, drihtne selfum; ne eom ic deofle gelic.” Lædde hie swa mid ligenum and mid listum speon idese on þæt unriht, oðþæt hire on innan ongan weallan wyrmes geþeaht, (hæfde hire wacran hige metod gemearcod), þæt heo hire mod ongan lætan æfter þam larum; forþon heo æt þam laðan onfeng ofer drihtnes word deaðes beames weorcsumne wæstm. Ne wearð wyrse dæd monnum gemearcod! Þæt is micel wundor þæt hit ece god æfre wolde þeoden þolian, þæt wurde þegn swa monig forlædd be þam lygenum þe for þam larum com. Heo þa þæs ofætes æt, alwaldan bræc word and willan. Þa meahte heo wide geseon þurh þæs laðan læn þe hie mid ligenum beswac, dearnenga bedrog, þe hire for his dædum com, þæt hire þuhte hwitre heofon and eorðe, and eall þeos woruld wlitigre, and geweorc godes micel and mihtig, þeah heo hit þurh monnes geþeaht ne sceawode; ac se sceaða georne swicode ymb þa sawle þe hire ær þa siene onlah, þæt heo swa wide wlitan meahte ofer heofonrice. Þa se forhatena spræc þurh feondscipe (nalles he hie freme lærde): “Þu meaht nu þe self geseon, swa ic hit þe secgan ne þearf, Eue seo gode, þæt þe is ungelic wlite and wæstmas, siððan þu minum wordum getruwodest, læstes mine lare. Nu scineð þe leoht fore glædlic ongean þæt ic from gode brohte hwit of heofonum; nu þu his hrinan meaht. Sæge Adame hwilce þu gesihðe hæfst þurh minne cime cræfta. Gif giet þurh cuscne siodo læst mina lara, þonne gife ic him þæs leohtes genog þæs ic þe swa godes gegired hæbbe. Ne wite ic him þa womcwidas, þeah he his wyrðe ne sie to alætanne; þæs fela he me laðes spræc.” Swa hire eaforan sculon æfter lybban: þonne hie lað gedoð, hie sculon lufe wyrcean, betan heora hearran hearmcwyde and habban his hyldo forð. Þa gieng to Adame idesa scenost, wifa wlitegost þe on woruld come, forþon heo wæs handgeweorc heofoncyninges, þeah heo þa dearnenga fordon wurde, forlæd mid ligenum, þæt hie lað gode þurh þæs wraðan geþanc weorðan sceolden, þurh þæs deofles searo dom forlætan, hierran hyldo, hefonrices þolian monige hwile. Bið þam men full wa þe hine ne warnað þonne he his geweald hafað! Sum heo hire on handum bær, sum hire æt heortan læg, æppel unsælga, þone hire ær forbead drihtna drihten, deaðbeames ofet, and þæt word acwæð wuldres aldor, þæt þæt micle morð menn ne þorfton þegnas þolian, ac he þeoda gehwam hefonrice forgeaf, halig drihten, widbradne welan, gif hie þone wæstm an lætan wolden þe þæt laðe treow on his bogum bær, bitre gefylled; þæt wæs deaðes beam þe him drihten forbead. Forlec hie þa mid ligenum se wæs lað gode, on hete heofoncyninges, and hyge Euan, wifes wac geþoht, þæt heo ongan his wordum truwian, læstan his lare, and geleafan nom þæt he þa bysene from gode brungen hæfde þe he hire swa wærlice wordum sægde, iewde hire tacen and treowa gehet, his holdne hyge. Þa heo to hire hearran spræc: “Adam, frea min, þis ofet is swa swete, bliðe on breostum, and þes boda sciene, godes engel god, ic on his gearwan geseo þæt he is ærendsecg uncres hearran, hefoncyninges. His hyldo is unc betere to gewinnanne þonne his wiðermedo. Gif þu him heodæg wuht hearmes gespræce, he forgifð hit þeah, gif wit him geongordom læstan willað. Hwæt scal þe swa laðlic strið wið þines hearran bodan? Unc is his hyldo þearf; he mæg unc ærendian to þam alwaldan, heofoncyninge. Ic mæg heonon geseon hwær he sylf siteð, (þæt is suð and east), welan bewunden, se ðas woruld gesceop; geseo ic him his englas ymbe hweorfan mid feðerhaman, ealra folca mæst, wereda wynsumast. Hwa meahte me swelc gewit gifan, gif hit gegnunga god ne onsende, heofones waldend? Gehyran mæg ic rume and swa wide geseon on woruld ealle ofer þas sidan gesceaft, ic mæg swegles gamen gehyran on heofnum. Wearð me on hige leohte utan and innan, siðþan ic þæs ofætes onbat. Nu hæbbe ic his her on handa, herra se goda; gife ic hit þe georne. Ic gelyfe þæt hit from gode come, broht from his bysene, þæs me þes boda sægde wærum wordum. Hit nis wuhte gelic elles on eorðan, buton swa þes ar sægeð, þæt hit gegnunga from gode come.” Hio spræc him þicce to and speon hine ealne dæg on þa dimman dæd þæt hie drihtnes heora willan bræcon. Stod se wraða boda, legde him lustas on and mid listum speon, fylgde him frecne; wæs se feond full neah þe on þa frecnan fyrd gefaren hæfde ofer langne weg; leode hogode on þæt micle morð men forweorpan, forlæran and forlædan, þæt hie læn godes, ælmihtiges gife an forleten, heofenrices geweald. Hwæt, se hellsceaða gearwe wiste þæt hie godes yrre habban sceoldon and hellgeþwing, þone nearwan nið niede onfon, siððan hie gebod godes forbrocen hæfdon, þa he forlærde mid ligenwordum to þam unræde idese sciene, wifa wlitegost, þæt heo on his willan spræc. wæs him on helpe handweorc godes to forlæranne. Heo spræc ða to Adame idesa sceonost ful þiclice, oð þam þegne ongan his hige hweorfan, þæt he þam gehate getruwode þe him þæt wif wordum sægde. Heo dyde hit þeah þurh holdne hyge, nyste þæt þær hearma swa fela, fyrenearfeða, fylgean sceolde monna cynne, þæs heo on mod genam þæt heo þæs laðan bodan larum hyrde, ac wende þæt heo hyldo heofoncyninges worhte mid þam wordum þe heo þam were swelce tacen oðiewde and treowe gehet, oðþæt Adame innan breostum his hyge hwyrfde and his heorte ongann wendan to hire willan. He æt þam wife onfeng helle and hinnsið, þeah hit nære haten swa, ac hit ofetes noman agan sceolde; hit wæs þeah deaðes swefn and deofles gespon, hell and hinnsið, and hæleða forlor, menniscra morð, þæt hie to mete dædon, ofet unfæle. Swa hit him on innan com, hran æt heortan, hloh þa and plegode boda bitre gehugod, sægde begra þanc hearran sinum: “Nu hæbbe ic þine hyldo me witode geworhte, and þinne willan gelæst to ful monegum dæge. Men synt forlædde, Adam and Eue. Him is unhyldo waldendes witod, nu hie wordcwyde his, lare forleton. Forþon hie leng ne magon healdan heofonrice, ac hie to helle sculon on þone sweartan sið. Swa þu his sorge ne þearft beran on þinum breostum, þær þu gebunden ligst, murnan on mode, þæt her men bun þone hean heofon, þeah wit hearmas nu, þreaweorc þoliað, and þystre land, and þurh þin micle mod monig forleton on heofonrice heahgetimbro, godlice geardas. Unc wearð god yrre forþon wit him noldon on heofonrice hnigan mid heafdum halgum drihtne þurh geongordom; ac unc gegenge ne wæs þæt wit him on þegnscipe þeowian wolden. Forþon unc waldend wearð wrað on mode, on hyge hearde, and us on helle bedraf, on þæt fyr fylde folca mæste, and mid handum his eft on heofonrice rihte rodorstolas and þæt rice forgeaf monna cynne. Mæg þin mod wesan bliðe on breostum, forþon her synt bu tu gedon: ge þæt hæleða bearn heofonrice sculon leode forlætan and on þæt lig to þe hate hweorfan, eac is hearm gode, modsorg gemacod. Swa hwæt swa wit her morðres þoliað, hit is nu Adame eall forgolden mid hearran hete and mid hæleða forlore, monnum mid morðes cwealme. Forþon is min mod gehæled, hyge ymb heortan gerume, ealle synt uncre hearmas gewrecene laðes þæt wit lange þoledon. Nu wille ic eft þam lige near, Satan ic þær secan wille; he is on þære sweartan helle hæft mid hringa gesponne.” Hwearf him eft niðer boda bitresta; sceolde he þa bradan ligas secan helle gehliðo, þær his hearra læg simon gesæled. Sorgedon ba twa, Adam and Eue, and him oft betuh gnornword gengdon; godes him ondredon, heora herran hete, heofoncyninges nið swiðe onsæton; selfe forstodon his word onwended. Þæt wif gnornode, hof hreowigmod, (hæfde hyldo godes, lare forlæten), þa heo þæt leoht geseah ellor scriðan þæt hire þurh untreowa tacen iewde se him þone teonan geræd, þæt hie helle nið habban sceoldon, hynða unrim; forþam him higesorga burnon on breostum. Hwilum to gebede feollon sinhiwan somed, and sigedrihten godne gretton and god nemdon, heofones waldend, and hine bædon þæt hie his hearmsceare habban mosten, georne fulgangan, þa hie godes hæfdon bodscipe abrocen. Bare hie gesawon heora lichaman; næfdon on þam lande þa giet sælða gesetena, ne hie sorge wiht weorces wiston, ac hie wel meahton libban on þam lande, gif hie wolden lare godes forweard fremman. Þa hie fela spræcon sorhworda somed, sinhiwan twa. Adam gemælde and to Euan spræc: “Hwæt, þu Eue, hæfst yfele gemearcod uncer sylfra sið. Gesyhst þu nu þa sweartan helle grædige and gifre. Nu þu hie grimman meaht heonane gehyran. Nis heofonrice gelic þam lige, ac þis is landa betst, þæt wit þurh uncres hearran þanc habban moston, þær þu þam ne hierde þe unc þisne hearm geræd, þæt wit waldendes word forbræcon, heofoncyninges. Nu wit hreowige magon sorgian for þis siðe. Forþon he unc self bebead þæt wit unc wite warian sceolden, hearma mæstne. Nu slit me hunger and þurst bitre on breostum, þæs wit begra ær wæron orsorge on ealle tid. Hu sculon wit nu libban oððe on þys lande wesan, gif her wind cymð, westan oððe eastan, suðan oððe norðan? Gesweorc up færeð, cymeð hægles scur hefone getenge, færeð forst on gemang, se byð fyrnum ceald. Hwilum of heofnum hate scineð, blicð þeos beorhte sunne, and wit her baru standað, unwered wædo. Nys unc wuht beforan to scursceade, ne sceattes wiht to mete gemearcod, ac unc is mihtig god, waldend wraðmod. To hwon sculon wit weorðan nu? Nu me mæg hreowan þæt ic bæd heofnes god, waldend þone godan, þæt he þe her worhte to me of liðum minum, nu þu me forlæred hæfst on mines herran hete. Swa me nu hreowan mæg æfre to aldre þæt ic þe minum eagum geseah.” Ða spræc Eue eft, idesa scienost, wifa wlitegost; hie wæs geweorc godes, þeah heo þa on deofles cræft bedroren wurde: “Þu meaht hit me witan, wine min Adam, wordum þinum; hit þe þeah wyrs ne mæg on þinum hyge hreowan þonne hit me æt heortan deð.” Hire þa Adam andswarode: “Gif ic waldendes willan cuðe, hwæt ic his to hearmsceare habban sceolde, ne gesawe þu no sniomor, þeah me on sæ wadan hete heofones god heonone nu þa, on flod faran, nære he firnum þæs deop, merestream þæs micel, þæt his o min mod getweode, ac ic to þam grunde genge, gif ic godes meahte willan gewyrcean. Nis me on worulde niod æniges þegnscipes, nu ic mines þeodnes hafa hyldo forworhte, þæt ic hie habban ne mæg. Ac wit þus baru ne magon bu tu ætsomne wesan to wuhte. Uton gan on þysne weald innan, on þisses holtes hleo.” Hwurfon hie ba twa, togengdon gnorngende on þone grenan weald, sæton onsundran, bidan selfes gesceapu heofoncyninges, þa hie þa habban ne moston þe him ær forgeaf ælmihtig god. Þa hie heora lichoman leafum beþeahton, weredon mid ðy wealde, wæda ne hæfdon; ac hie on gebed feollon bu tu ætsomne morgena gehwilce, bædon mihtigne þæt hie ne forgeate god ælmihtig, and him gewisade waldend se goda, hu hie on þam leohte forð libban sceolden. Þa com feran frea ælmihtig ofer midne dæg, mære þeoden, on neorxnawang neode sine; wolde neosian nergend usser, bilwit fæder, hwæt his bearn dyde; wiste forworhte þam he ær wlite sealde. Gewitan him þa gangan geomermode under beamsceade blæde bereafod, hyddon hie on heolstre, þa hie halig word drihtnes gehyrdon, and ondredon him. Þa sona ongann swegles aldor weard ahsian woruldgesceafta, het him recene to rice þeoden his sunu gangan. Him þa sylfa oncwæð, hean hleoðrade hrægles þearfa: “Ic wreo me her wæda leasne, liffrea min, leafum þecce. Scyldfull mine sceaðen is me sare, frecne on ferhðe; ne dear nu forð gan for ðe andweardne. Ic eom eall eall nacod.” Him ða ædre god andswarede: “Saga me þæt, sunu min, for hwon secest ðu sceade sceomiende? Þu sceonde æt me furðum ne anfenge, ac gefean eallum. For hwon wast þu wean and wrihst sceome, gesyhst sorge, and þin sylf þecest lic mid leafum, sagast lifceare hean hygegeomor, þæt þe sie hrægles þearf, nymþe ðu æppel ænne byrgde of ðam wudubeame þe ic þe wordum forbead?” Him þa Adam eft andswarode: “Me ða blæda on hand bryd gesealde, freolucu fæmne, freadrihten min, ðe ic þe on teonan geþah. Nu ic þæs tacen wege sweotol on me selfum. Wat ic sorga ðy ma.” Ða ðæs Euan frægn ælmihtig god: “Hwæt druge þu, dohtor, dugeþa genohra, niwra gesceafta neorxnawanges, growendra gifa, þa þu gitsiende on beam gripe, blæda name on treowes telgum, and me on teonan æte þa unfreme, Adame sealdest wæstme þa inc wæron wordum minum fæste forbodene?” Him þa freolecu mæg, ides æwiscmod andswarode: “Me nædre beswac and me neodlice to forsceape scyhte and to scyldfrece, fah wyrm þurh fægir word, oðþæt ic fracoðlice feondræs gefremede, fæhðe geworhte, and þa reafode, swa hit riht ne wæs, beam on bearwe and þa blæda æt.” Þa nædran sceop nergend usser, frea ælmihtig fagum wyrme wide siðas and þa worde cwæð: “Þu scealt wideferhð werig þinum breostum bearm tredam bradre eorðan, faran feðeleas, þenden þe feorh wunað, gast on innan. Þu scealt greot etan þine lifdagas. Swa þu laðlice wrohte onstealdest, þe þæt wif feoð, hatað under heofnum and þin heafod tredeð fah mid fotum sinum. Þu scealt fiersna sætan tohtan niwre; tuddor bið gemæne incrum orlegnið a þenden standeð woruld under wolcnum. Nu þu wast and canst, lað leodsceaða, hu þu lifian scealt.” Ða to Euan god yrringa spræc: “Wend þe from wynne! Þu scealt wæpnedmen wesan on gewealde, mid weres egsan hearde genearwad, hean þrowian þinra dæda gedwild, deaðes bidan, and þurh wop and heaf on woruld cennan þurh sar micel sunu and dohtor.” Abead eac Adame ece drihten, lifes leohtfruma, lað ærende: “Þu scealt oðerne eðel secean, wynleasran wic, and on wræc hweorfan nacod niedwædla, neorxnawanges dugeðum bedæled; þe is gedal witod lices and sawle. Hwæt, þu laðlice wrohte onstealdest; forþon þu winnan scealt and on eorðan þe þine andlifne selfa geræcan, wegan swatig hleor, þinne hlaf etan, þenden þu her leofast, oðþæt þe to heortan hearde gripeð adl unliðe þe þu on æple ær selfa forswulge; forþon þu sweltan scealt.” Hwæt, we nu gehyrað hwær us hearmstafas wraðe onwocan and woruldyrmðo. Hie þa wuldres weard wædum gyrede, scyppend usser; het heora sceome þeccan frea frumhrægle; het hie from hweorfan neorxnawange on nearore lif. Him on laste beleac liðsa and wynna hihtfulne ham halig engel be frean hæse fyrene sweorde; ne mæg þær inwitfull ænig geferan womscyldig mon, ac se weard hafað miht and strengðo, se þæt mære lif dugeðum deore drihtne healdeð. No hwæðre ælmihtig ealra wolde Adame and Euan arna ofteon, fæder æt frymðe, þeah þe hie him from swice, ac he him to frofre let hwæðere forð wesan hyrstedne hrof halgum tunglum and him grundwelan ginne sealde; het þam sinhiwum sæs and eorðan tuddorteondra teohha gehwilcre to woruldnytte wæstmas fedan. Gesæton þa æfter synne sorgfulre land, eard and eðyl unspedigran fremena gehwilcre þonne se frumstol wæs þe hie æfter dæde of adrifen wurdon. Ongunnon hie þe be godes hæse bearn astrienan, swa him metod bebead. Adames and Euan aforan wæron freolicu twa frumbearn cenned, Cain and Abel. Us cyðað bec, hu þa dædfruman dugeþa stryndon, welan and wiste, willgebroðor. Oðer his to eorðan elnes tilode, se wæs ærboren; oðer æhte heold fæder on fultum, oðþæt forð gewat dægrimes worn. Hie þa drihtne lac begen brohton. Brego engla beseah on Abeles gield eagum sinum, cyning eallwihta, Caines ne wolde tiber sceawian. Þæt wæs torn were hefig æt heortan. Hygewælm asteah beorne on breostum, blatende nið, yrre for æfstum. He þa unræden folmum gefremede, freomæg ofsloh, broðor sinne, and his blod ageat, Cain Abeles. Cwealmdreore swealh þæs middangeard, monnes swate. Æfter wælswenge wea wæs aræred, tregena tuddor. Of ðam twige siððan ludon laðwende leng swa swiðor reðe wæstme. Ræhton wide geond werþeoda wrohtes telgan, hrinon hearmtanas hearde and sare drihta bearnum, (doð gieta swa), of þam brad blado bealwa gehwilces sprytan ongunnon. We þæt spell magon, wælgrimme wyrd, wope cwiðan, nales holunge; ac us hearde sceod freolecu fæmne þurh forman gylt þe wið metod æfre men gefremeden, eorðbuende, siððan Adam wearð of godes muðe gaste eacen. Ða worde frægn wuldres aldor Cain, hwær Abel eorðan wære. Him ða se cystleasa cwealmes wyrhta ædre æfter þon andswarode: “Ne can ic Abeles or ne fore, hleomæges sið, ne ic hyrde wæs broðer mines.” Him þa brego engla, godspedig gast gean þingade: “Hwæt, befealdest þu folmum þinum wraðum on wælbedd wærfæstne rinc, broðor þinne, and his blod to me cleopað and cigeð. Þu þæs cwealmes scealt wite winnan and on wræc hweorfan, awyrged to widan aldre. Ne seleð þe wæstmas eorðe wlitige to woruldnytte, ac heo wældreore swealh halge of handum þinum; forþon heo þe hroðra oftihð, glæmes grene folde. Þu scealt geomor hweorfan, arleas of earde þinum, swa þu Abele wurde to feorhbanan; forþon þu flema scealt widlast wrecan, winemagum lað.” Him þa ædre Cain andswarode: “Ne þearf ic ænigre are wenan on woruldrice, ac ic forworht hæbbe, heofona heahcyning, hyldo þine, lufan and freode; forþon ic lastas sceal wean on wenum wide lecgan, hwonne me gemitte manscyldigne, se me feor oððe neah fæhðe gemonige, broðorcwealmes. Ic his blod ageat, dreor on eorðan. Þu to dæge þissum ademest me fram duguðe and adrifest from earde minum. Me to aldorbanan weorðeð wraðra sum. Ic awyrged sceal, þeoden, of gesyhðe þinre hweorfan.” Him þa selfa oncwæð sigora drihten: “Ne þearft ðu þe ondrædan deaðes brogan, feorhcwealm nu giet, þeah þu from scyle freomagum feor fah gewitan. Gif þe monna hwelc mundum sinum aldre beneoteð, hine on cymeð æfter þære synne seofonfeald wracu, wite æfter weorce.” Hine waldend on, tirfæst metod, tacen sette, freoðobeacen frea, þy læs hine feonda hwilc mid guðþræce gretan dorste feorran oððe nean. Heht þa from hweorfan meder and magum manscyldigne, cnosle sinum. Him þa Cain gewat gongan geomormod gode of gesyhðe, wineleas wrecca, and him þa wic geceas eastlandum on, eðelstowe fædergeardum feor, þær him freolecu mæg, ides æfter æðelum eaforan fedde. Se æresta wæs Enos haten, frumbearn Caines. Siððan fæsten ongon mid þam cneomagum ceastre timbran; þæt wæs under wolcnum weallfæstenna ærest ealra þara þe æðelingas, sweordberende, settan heton. Þanon his eaforan ærest wocan, bearn from bryde, on þam burhstede. Se yldesta wæs Iared haten, sunu Enoses. Siððan wocan, þa þæs cynnes cneowrim icton, mægburg Caines. Malalehel wæs æfter Iarede yrfes hyrde fæder on laste, oðþæt he forð gewat. Siððan Mathusal magum dælde, bearn æfter bearne broðrum sinum æðelinga gestreon, oðþæt aldorgedal frod fyrndagum fremman sceolde, lif oflætan. Lameh onfeng æfter fæder dæge fletgestealdum, botlgestreonum. Him bryda twa, idesa on eðle eaforan feddon, Ada and Sella; þara anum wæs Iabal noma, se þurh gleawne geþanc herbuendra hearpan ærest handum sinum hlyn awehte, swinsigende sweg, sunu Lamehes. Swylce on ðære mægðe maga wæs haten on þa ilcan tid Tubal Cain, se þurh snytro sped smiðcræftega wæs, and þurh modes gemynd monna ærest, sunu Lamehes, sulhgeweorces fruma wæs ofer foldan, siððan folca bearn æres cuðon and isernes, burhsittende, brucan wide. Þa his wifum twæm wordum sægde Lameh seolfa, leofum gebeddum, Adan and Sellan unarlic spel: “Ic on morðor ofsloh minra sumne hyldemaga; honda gewemde on Caines cwealme mine, fylde mid folmum fæder Enoses, ordbanan Abeles, eorðan sealde wældreor weres. Wat ic gearwe þæt þam lichryre on last cymeð soðcyninges seofonfeald wracu, micel æfter mane. Min sceal swiðor mid grimme gryre golden wurðan fyll and feorhcwealm, þonne ic forð scio.” Þa wearð Adame on Abeles gyld eafora on eðle oþer feded, soðfæst sunu, þam wæs Seth noma. Se wæs eadig and his yldrum ðah freolic to frofre, fæder and meder, Adames and Euan, wæs Abeles gield on woruldrice. Þa word acwæð ord moncynnes: “Me ece sunu sealde selfa sigora waldend, lifes aldor on leofes stæl, þæs þe Cain ofsloh, and me cearsorge mid þys magotimbre of mode asceaf þeoden usser. Him þæs þanc sie!” Adam hæfde, þa he eft ongan him to eðelstæfe oðres strienan bearnes be bryde, beorn ellenrof, XXX and C þisses lifes, wintra on worulde. Us gewritu secgað þæt her eahtahund iecte siððan mægðum and mæcgum mægburg sine Adam on eorðan; ealra hæfde nigenhund wintra and XXX eac, þa he þas woruld þurh gastgedal ofgyfan sceolde. Him on laste Seth leod weardode, eafora æfter yldrum; eþelstol heold and wif begeat. Wintra hæfde fif and hundteontig þa he furðum ongan his mægburge men geicean sunum and dohtrum. Sethes eafora se yldesta wæs Enos haten; se nemde god niðþa bearna ærest ealra, siððan Adam stop on grene græs gaste geweorðad. Seth wæs gesælig; siððan strynde seofon winter her suna and dohtra and eahtahund. Ealra hæfde XII and nigonhund, þa seo tid gewearð þæt he friðgedal fremman sceolde. Him æfter heold, þa he of worulde gewat, Enos yrfe, siððan eorðe swealh sædberendes Sethes lice. He wæs leof gode and lifde her wintra hundnigontig ær he be wife her þurh gebedscipe bearn astrynde; him þa cenned wearð Cainan ærest eafora on eðle. Siððan eahtahund and fiftyno on friðo drihtnes gleawferhð hæleð geogoðe strynde, suna and dohtra; swealt, þa he hæfde, frod fyrnwita, V and nigonhund. Þære cneorisse wæs Cainan siððan æfter Enose aldordema, weard and wisa. Wintra hæfde efne hundseofontig ær him sunu woce. Þa wearð on eðle eafora feded, mago Cainanes, Malalehel wæs haten. Siððan eahtahund æðelinga rim and feowertig eac feorum geicte Enoses sunu. Ealra nigonhund wintra hæfde þa he woruld ofgeaf and tyne eac, þa his tiddæge under rodera rum rim wæs gefylled. Him on laste heold land and yrfe Malalehel siððan missera worn. Se frumgara fif and sixtig wintra hæfde þa he be wife ongann bearna strynan. Him bryd sunu meowle to monnum brohte. Se maga wæs on his mægðe, mine gefræge, guma on geogoðe, Iared haten. Lifde siððan and lissa breac Malalehel lange, mondreama her, woruldgestreona. Wintra hæfde fif and hundnigontig, þa he forð gewat, and eahtahund; eaforan læfde land and leodweard. Longe siððan Geared gumum gold brittade. Se eorl wæs æðele, æfæst hæleð, and se frumgar his freomagum leof. Fif and hundteontig on fyore lifde wintra gebidenra on woruldrice and syxtig eac þa seo sæl gewearð þæt his wif sunu on woruld brohte; se eafora wæs Enoc haten, freolic frumbearn. Fæder her þa gyt his cynnes forð cneorim icte, eaforan eahtahund; ealra hæfde V and syxtig, þa he forð gewat, and nigonhund eac nihtgerimes, wine frod wintres, þa he þas woruld ofgeaf and Geared þa gleawum læfde land and leodweard, leofum rince. Enoch siððan ealdordom ahof, freoðosped folces wisa, nalles feallan let dom and drihtscipe, þenden he hyrde wæs heafodmaga. Breac blæddaga, bearna strynde þreohund wintra. Him wæs þeoden hold, rodera waldend. Se rinc heonon on lichoman lisse sohte, drihtnes duguðe, nales deaðe swealt middangeardes, swa her men doþ, geonge and ealde, þonne him god heora æhta and ætwist eorðan gestreona on genimeð and heora aldor somed, ac he cwic gewat mid cyning engla of þyssum lænan life feran on þam gearwum þe his gast onfeng ær hine to monnum modor brohte. He þam yldestan eaforan læfde folc, frumbearne; V and syxtig wintra hæfde þa he woruld ofgeaf, and eac III hund. Þrage siððan Mathusal heold maga yrfe, se on lichoman lengest þissa worulddreama breac. Worn gestrynde ær his swyltdæge suna and dohtra; hæfde frod hæle, þa he from sceolde niþþum hweorfan, nigonhund wintra and hundseofontig to. Sunu æfter heold, Lamech leodgeard, lange siððan woruld bryttade. Wintra hæfde twa and hundteontig þa seo tid gewearð þæt se eorl ongan æðele cennan, sunu and dohtor. Siððan lifde fif and hundnigontig, frea moniges breac wintra under wolcnum, werodes aldor, and V hund eac; heold þæt folc teala, bearna strynde, him byras wocan, eaforan and idesa. He þone yldestan Noe nemde, se niððum ær land bryttade siððan Lamech gewat. Hæfde æðelinga aldorwisa V hund wintra þa he furðum ongan bearna strynan, þæs þe bec cweðaþ. Sem wæs haten sunu Noes, se yldesta, oðer Cham, þridda Iafeth. Þeoda tymdon rume under roderum, rim miclade monna mægðe geond middangeard sunum and dohtrum. Ða giet wæs Sethes cynn, leofes leodfruman on lufan swiðe drihtne dyre and domeadig, oðþæt bearn godes bryda ongunnon on Caines cynne secan, wergum folce, and him þær wif curon ofer metodes est monna eaforan, scyldfulra mægð scyne and fægere. Þa reordade rodora waldend wrað moncynne and þa worde cwæð: “Ne syndon me on ferhðe freo from gewitene cneorisn Caines, ac me þæt cynn hafað sare abolgen. Nu me Sethes bearn torn niwiað and him to nimað mægeð to gemæccum minra feonda; þær wifa wlite onwod grome, idesa ansien, and ece feond folcdriht wera, þa ær on friðe wæron.” Siððan hundtwelftig geteled rime wintra on worulde wræce bisgodon fæge þeoda, hwonne frea wolde on wærlogan wite settan and on deað slean dædum scyldige gigantmæcgas, gode unleofe, micle mansceaðan, metode laðe. Þa geseah selfa sigoro waldend hwæt wæs monna manes on eorðan and þæt hie wæron womma ðriste, inwitfulle. He þæt unfægere wera cneorissum gewrecan þohte, forgripan gumcynne grimme and sare, heardum mihtum. Hreaw hine swiðe þæt he folcmægþa fruman aweahte, æðelinga ord, þa he Adam sceop, cwæð þæt he wolde for wera synnum eall aæðan þæt on eorðan wæs, forleosan lica gehwilc þara þe lifes gast fæðmum þeahte. Eall þæt frea wolde on ðære toweardan tide acwellan þe þa nealæhte niðða bearnum. Noe wæs god, nergende leof, swiðe gesælig, sunu Lameches, domfæst and gedefe. Drihten wiste þæt þæs æðelinges ellen dohte breostgehygdum; forðon him brego sægde, halig æt hleoðre, helm allwihta, hwæt he fah werum fremman wolde; geseah unrihte eorðan fulle, side sælwongas synnum gehladene, widlum gewemde. Þa waldend spræc, nergend usser, and to Noe cwæð: “Ic wille mid flode folc acwellan and cynna gehwilc cucra wuhta, þara þe lyft and flod lædað and fedað, feoh and fuglas. Þu scealt frið habban mid sunum þinum, ðonne sweart wæter, wonne wælstreamas werodum swelgað, sceaðum scyldfullum. Ongyn þe scip wyrcan, merehus micel. On þam þu monegum scealt reste geryman, and rihte setl ælcum æfter agenum eorðan tudre. Gescype scylfan on scipes bosme. Þu þæt fær gewyrc fiftiges wid, ðrittiges heah and þreohund lang elngemeta, and wið yða gewyrc gefeg fæste. Þær sceal fæsl wesan cwiclifigendra cynna gehwilces on þæt wudufæsten wocor gelæded eorðan tudres; earc sceal þy mare.” Noe fremede swa hine nergend heht, hyrde þam halgan heofoncyninge, ongan ofostlic þæt hof wyrcan, micle merecieste. Magum sægde þæt wæs þrealic þing þeodum toweard, reðe wite. Hie ne rohton þæs! Geseah þa ymb wintra worn wærfæst metod geofonhusa mæst gearo hlifigean, innan and utan eorðan lime gefæstnod wið flode, fær Noes, þy selestan. Þæt is syndrig cynn; symle bið þy heardra þe hit hreoh wæter, swearte sæstreamas swiðor beatað. Ða to Noe cwæð nergend usser: “Ic þe þæs mine, monna leofost, wære gesylle, þæt þu weg nimest and feora fæsl þe þu ferian scealt geond deop wæter dægrimes worn on lides bosme. Læd, swa ic þe hate, under earce bord eaforan þine, frumgaran þry, and eower feower wif. Ond þu seofone genim on þæt sundreced tudra gehwilces geteled rimes, þara þe to mete mannum lifige, and þara oðerra ælces twa. Swilce þu of eallum eorðan wæstmum wiste under wægbord werodum gelæde, þam þe mid sceolon mereflod nesan. Fed freolice feora wocre oð ic þære lafe lagosiða eft reorde under roderum ryman wille. Gewit þu nu mid hiwum on þæt hof gangan, gasta werode. Ic þe godne wat, fæsthydigne; þu eart freoðo wyrðe, ara mid eaforum. Ic on andwlitan nu ofor seofon niht sigan læte wællregn ufan widre eorðan. Feowertig daga fæhðe ic wille on weras stælan and mid wægþreate æhta and agend eall acwellan þa beutan beoð earce bordum þonne sweart racu stigan onginneð.” Him þa Noe gewat, swa hine nergend het, under earce bord eaforan lædan, weras on wægþæl and heora wif somed; and eall þæt to fæsle frea ælmihtig habban wolde under hrof gefor to heora ætgifan, swa him ælmihtig weroda drihten þurh his word abead. Him on hoh beleac heofonrices weard merehuses muð mundum sinum, sigora waldend, and segnade earce innan agenum spedum nergend usser. Noe hæfde, sunu Lameches, syxhund wintra þa he mid bearnum under bord gestah, gleaw mid geogoðe, be godes hæse, dugeðum dyrum. Drihten sende regn from roderum and eac rume let willeburnan on woruld þringan of ædra gehwære, egorstreamas swearte swogan. Sæs up stigon ofer stæðweallas. Strang wæs and reðe se ðe wætrum weold; wreah and þeahte manfæhðu bearn middangeardes wonnan wæge, wera eðelland; hof hergode, hygeteonan wræc metod on monnum. Mere swiðe grap on fæge folc feowertig daga, nihta oðer swilc. Nið wæs reðe, wællgrim werum; wuldorcyninges yða wræcon arleasra feorh of flæschoman. Flod ealle wreah, hreoh under heofonum hea beorgas geond sidne grund and on sund ahof earce from eorðan and þa æðelo mid, þa segnade selfa drihten, scyppend usser, þa he þæt scip beleac. Siððan wide rad wolcnum under ofer holmes hrincg hof seleste, for mid fearme. Fære ne moston wægliðendum wætres brogan hæste hrinon, ac hie halig god ferede and nerede. Fiftena stod deop ofer dunum se drenceflod monnes elna; þæt is mæro wyrd! Þam æt niehstan wæs nan to gedale, nymþe heof wæs ahafen on þa hean lyft, þa se egorhere eorðan tuddor eall acwealde, buton þæt earce bord heold heofona frea, þa hine halig god ece upp forlet edmodne flod streamum stigan, stiðferhð cyning. Þa gemunde god mereliðende, sigora waldend sunu Lameches and ealle þa wocre þe he wið wætre beleac, lifes leohtfruma, on lides bosme. Gelædde þa wigend weroda drihten worde ofer widland. Willflod ongan lytligan eft. Lago ebbade, sweart under swegle. Hæfde soð metod eaforum egstream eft gecyrred, torhtne ryne, regn gestilled. For famig scip L and C nihta under roderum, siððan nægledbord, fær seleste, flod up ahof, oðþæt rimgetæl reðre þrage daga forð gewat. Ða on dunum gesæt heah mid hlæste holmærna mæst, earc Noes, þe Armenia hatene syndon. Þær se halga bad, sunu Lameches, soðra gehata lange þrage, hwonne him lifes weard frea ælmihtig frecenra siða reste ageafe, þæra he rume dreah þa hine on sunde geond sidne grund wonne yða wide bæron. Holm wæs heononweard; hæleð langode, wægliðende, swilce wif heora, hwonne hie of nearwe ofer nægledbord ofer streamstaðe stæppan mosten and of enge ut æhta lædan. Þa fandode forðweard scipes, hwæðer sincende sæflod þa gyt wære under wolcnum. Let þa ymb worn daga þæs þe heah hlioðo horde onfengon and æðelum eac eorðan tudres sunu Lameches sweartne fleogan hrefn ofer heahflod of huse ut. Noe tealde þæt he on neod hine, gif he on þære lade land ne funde, ofer sid wæter secan wolde on wægþele. Eft him seo wen geleah, ac se feonde gespearn fleotende hreaw; salwigfeðera secan nolde. He þa ymb seofon niht sweartum hrefne of earce forlet æfter fleogan ofer heah wæter haswe culufran on fandunga hwæðer famig sæ deop þa gyta dæl ænigne grenre eorðan ofgifen hæfde. Heo wide hire willan sohte and rume fleah. Nohweðere reste fand, þæt heo for flode fotum ne meahte land gespornan ne on leaf treowes steppan for streamum, ac wæron steap hleoðo bewrigen mid wætrum. Gewat se wilda fugel on æfenne earce secan ofer wonne wæg, werig sigan, hungri to handa halgum rince. Ða wæs culufre eft of cofan sended ymb wucan wilde. Seo wide fleah oðþæt heo rumgal restestowe fægere funde and þa fotum stop on beam hyre; gefeah bliðemod þæs þe heo gesittan swiðe werig on treowes telgum torhtum moste. Heo feðera onsceoc, gewat fleogan eft mid lacum hire, liðend brohte elebeames twig an to handa, grene blædæ, Þa ongeat hraðe flotmonna frea þæt wæs frofor cumen, earfoðsiða bot. Þa gyt se eadega wer ymb wucan þriddan wilde culufran ane sende. Seo eft ne com to lide fleogan, ac heo land begeat, grene bearwas; nolde gladu æfre under salwed bord syððan ætywan on þellfæstenne, þa hire þearf ne wæs. Þa to Noe spræc nergend usser, heofonrices weard, halgan reorde: “Þe is eðelstol eft gerymed, lisse on lande, lagosiða rest fæger on foldan. Gewit on freðo gangan ut of earce, and on eorðan bearm of þam hean hofe hiwan læd þu and ealle þa wocre þe ic wægþrea on liðe nerede þenden lago hæfde þrymme geþeahtne þriddan eðyl.” He fremede swa and frean hyrde, stah ofer streamweall, swa him seo stefn bebead, lustum miclum, and alædde þa of wægþele wraðra lafe. Þa Noe ongan nergende lac rædfæst reðran, and recene genam on eallum dæl æhtum sinum, ðam ðe him to dugeðum drihten sealde, gleaw to þam gielde, and þa gode selfum torhtmod hæle tiber onsægde, cyninge engla. Huru cuð dyde nergend usser, þa he Noe gebletsade and his bearn somed, þæt he þæt gyld on þanc agifen hæfde and on geogoðhade godum dædum ær geearnod þæt him ealra wæs ara este ælmihtig god, domfæst dugeþa. Þa gyt drihten cwæð, wuldris aldor word to Noe: “Tymað nu and tiedrað, tires brucað, mid gefean fryðo; fyllað eorðan, eall geiceað. Eow is eðelstol and holmes hlæst and heofonfuglas and wildu deor on geweald geseald, eorðe ælgrene and eacen feoh. Næfre ge mid blode beodgereordu unarlice eowre þicgeað, besmiten mid synne sawldreore. Ælc hine selfa ærest begrindeð gastes dugeðum þæra þe mid gares orde oðrum aldor oðþringeð. Ne ðearf he þy edleane gefeon modgeþance, ac ic monnes feorh to slagan sece swiðor micle, and to broðor banan, þæs þe blodgyte, wællfyll weres wæpnum gespedeð, morð mid mundum. Monn wæs to godes anlicnesse ærest gesceapen. Ælc hafað magwlite metodes and engla þara þe healdan wile halige þeawas. Weaxað and wridað, wilna brucað, ara on eorðan; æðelum fyllað eowre fromcynne foldan sceatas, teamum and tudre. Ic eow treowa þæs mine selle, þæt ic on middangeard næfre egorhere eft gelæde, wæter ofer widland. Ge on wolcnum þæs oft and gelome andgiettacen magon sceawigan, þonne ic scurbogan minne iewe, þæt ic monnum þas wære gelæste, þenden woruld standeð.” Ða wæs se snotra sunu Lamehes of fere acumen flode on laste mid his eaforum þrim, yrfes hyrde (and heora feower wif; nemde wæron Percoba, Olla, Olliua, Olliuani), wærfæst metode, wætra lafe. Hæleð hygerofe hatene wæron, suna Noes Sem and Cham, Iafeð þridda. From þam gumrincum folc geludon and gefylled wearð eall þes middangeard monna bearnum. Ða Noe ongan niwan stefne mid hleomagum ham staðelian and to eorðan him ætes tilian; won and worhte, wingeard sette, seow sæda fela, sohte georne þa him wlitebeorhte wæstmas brohte, geartorhte gife, grene folde. Ða þæt geeode, þæt se eadega wer on his wicum wearð wine druncen, swæf symbelwerig, and him selfa sceaf reaf of lice. Swa gerysne ne wæs, læg þa limnacod. He lyt ongeat þæt him on his inne swa earme gelamp, þa him on hreðre heafodswima on þæs halgan hofe heortan clypte. Swiðe on slæpe sefa nearwode þæt he ne mihte on gemynd drepen hine handum self mid hrægle wryon and sceome þeccan, swa gesceapu wæron werum and wifum, siððan wuldres þegn ussum fæder and meder fyrene sweorde on laste beleac lifes eðel. Þa com ærest Cam in siðian, eafora Noes, þær his aldor læg, ferhðe forstolen. Þær he freondlice on his agenum fæder are ne wolde gesceawian, ne þa sceonde huru hleomagum helan, ac he hlihende broðrum sægde, hu se beorn hine reste on recede. Hie þa raðe stopon, heora andwlitan in bewrigenum under loðum listum, þæt hie leofum men geoce gefremede; gode wæron begen, Sem and Iafeð. Ða of slæpe onbrægd sunu Lamehes, and þa sona ongeat þæt him cynegodum Cham ne wolde, þa him wæs are þearf, ænige cyðan hyldo and treowa. Þæt þam halgan wæs sar on mode, ongan þa his selfes bearn wordum wyrgean, cwæð, he wesan sceolde hean under heofnum, hleomaga þeow, Cham on eorþan; him þa cwyde syððan and his fromcynne frecne scodon. Þa nyttade Noe siððan mid sunum sinum sidan rices ðreohund wintra þisses lifes, freomen æfter flode, and fiftig eac, þa he forð gewat. Siððan his eaforan ead bryttedon, bearna stryndon; him wæs beorht wela. Þa wearð Iafeðe geogoð afeded, hyhtlic heorðwerod heafodmaga, sunu and dohtra. He wæs selfa til, heold a rice, eðeldreamas, blæd mid bearnum, oðþæt breosta hord, gast ellorfus gangan sceolde to godes dome. Geomor siððan fæder flettgesteald freondum dælde, swæsum and gesibbum, sunu Iafeðes; þæs teames wæs tuddor gefylled unlytel dæl eorðan gesceafta. Swilce Chames suno cende wurdon, eaforan on eðle; þa yldestan Chus and Chanan hatene wæron, ful freolice feorh, frumbearn Chames. Chus wæs æðelum heafodwisa, wilna brytta and worulddugeða broðrum sinum, botlgestreona, fæder on laste, siððan forð gewat Cham of lice, þa him cwealm gesceod. Se magoræswa mægðe sinre domas sægde, oðþæt his dogora wæs rim aurnen. Þa se rinc ageaf eorðcunde ead, sohte oðer lif, fæder Nebroðes. Frumbearn siððan eafora Chuses yrfestole weold, widmære wer, swa us gewritu secgeað, þæt he moncynnes mæste hæfde on þam mældagum mægen and strengo. Se wæs Babylones bregorices fruma, ærest æðelinga; eðelðrym onhof, rymde and rærde. Reord wæs þa gieta eorðbuendum an gemæne. Swilce of Cames cneorisse woc wermægða fela; of þam widfolce cneorim micel cenned wæron. Þa wearð Seme suna and dohtra on woruldrice worn afeded, freora bearna, ær ðon frod cure wintrum wælreste werodes aldor. On þære mægðe wæron men tile, þara an wæs Eber haten, eafora Semes; of þam eorle woc unrim þeoda, þa nu æðelingas, ealle eorðbuend, Ebrei hatað. Gewiton him þa eastan æhta lædan, feoh and feorme. Folc wæs anmod; rofe rincas sohton rumre land, oðþæt hie becomon corðrum miclum, folc ferende, þær hie fæstlice æðelinga bearn, eard genamon. Gesetton þa Sennar sidne and widne leoda ræswan; leofum mannum heora geardagum grene wongas, fægre foldan, him forðwearde on ðære dægtide duguðe wæron, wilna gehwilces weaxende sped. Ða þær mon mænig be his mægwine, æðeling anmod, oðerne bæd þæs hie him to mærðe, ær seo mengeo eft geond foldan bearm tofaran sceolde, leoda mægðe on landsocne burh geworhte and to beacne torr up arærde to rodortunglum. Þæs þe hie gesohton Sennera feld, swa þa foremeahtige folces ræswan, þa yldestan oft and gelome liðsum gewunedon; larum sohton weras to weorce and to wrohtscipe, oðþæt for wlence and for wonhygdum cyðdon cræft heora, ceastre worhton and to heofnum up hlædræ rærdon, strengum stepton stænenne weall ofer monna gemet, mærða georne, hæleð mid honda. Þa com halig god wera cneorissa weorc sceawigan, beorna burhfæsten, and þæt beacen somed, þe to roderum up ræran ongunnon Adames eaforna, and þæs unrædes stiðferhð cyning steore gefremede, þa he reðemod reorde gesette eorðbuendum ungelice, þæt hie þære spæce sped ne ahton. Þa hie gemitton mihtum spedge, teoche æt torre, getalum myclum, weorces wisan, ne þær wermægða ænig wiste hwæt oðer cwæð. Ne meahte hie gewurðan weall stænenne up forð timbran, ac hie earmlice heapum tohlocon, hleoðrum gedælde; wæs oðerre æghwilc worden mægburh fremde, siððan metod tobræd þurh his mihta sped monna spræce. Toforan þa on feower wegas æðelinga bearn ungeþeode on landsocne. Him on laste bu stiðlic stantorr and seo steape burh samod samworht on Sennar stod. Weox þa under wolcnum and wriðade mægburh Semes, oðþæt mon awoc on þære cneorisse, cynebearna rim, þancolmod wer, þeawum hydig. Wurdon þam æðelinge eaforan acende, in Babilone bearn afeded freolicu tu, and þa frumgaran, hæleð higerofe, hatene wæron Abraham and Aaron; þam eorlum wæs frea engla bam freond and aldor. Ða wearð Aarone eafora feded, leoflic on life, ðam wæs Loth noma. Ða magorincas metode geþungon, Abraham and Loth, unforcuðlice, swa him from yldrum æðelu wæron on woruldrice; forðon hie wide nu dugeðum demað drihtfolca bearn. Þa þæs mæles wæs mearc agongen þæt him Abraham idese brohte, wif to hame, þær he wic ahte, fæger and freolic. Seo fæmne wæs Sarra haten, þæs þe us secgeað bec. Hie þa wintra fela woruld bryttedon, sinc ætsomne, sibbe heoldon geara mengeo. Nohwæðre gifeðe wearð Abrahame þa gyt þæt him yrfeweard wlitebeorht ides on woruld brohte, Sarra Abrahame, suna and dohtra. Gewat him þa mid cnosle ofer Caldea folc feran mid feorme fæder Abrahames; snotor mid gesibbum secean wolde Cananea land. Hine cneowmægas, metode gecorene mid siðedon of þære eðeltyrf, Abraham and Loth. Him þa cynegode on Carran æðelinga bearn eard genamon, weras mid wifum. On þam wicum his fæder Abrahames feorh gesealde, wærfæst hæle; wintra hæfde twa hundteontig, geteled rime, and fife eac, þa he forð gewat misserum frod metodsceaft seon. Ða se halga spræc, heofonrices weard, to Abrahame, ece drihten: “Gewit þu nu feran and þine fare lædan, ceapas to cnosle. Carran ofgif, fæder eðelstol. Far, swa ic þe hate, monna leofost, and þu minum wel larum hyre, and þæt land gesec þe ic þe ælgrene ywan wille, brade foldan. Þu gebletsad scealt on mundbyrde minre lifigan. Gif ðe ænig eorðbuendra mid wean greteð, ic hine wergðo on mine sette and modhete, longsumne nið; lisse selle, wilna wæstme þam þe wurðiað. Þurh þe eorðbuende ealle onfoð, folcbearn freoðo and freondscipe, blisse minre and bletsunge on woruldrice. Wriðende sceal mægðe þinre monrim wesan swiðe under swegle sunum and dohtrum, oðþæt fromcyme folde weorðeð, þeodlond moning þine gefylled.” Him þa Abraham gewat æhte lædan of Egipta eðelmearce, gumcystum god, golde and seolfre swiðfeorm and gesælig, swa him sigora weard, waldend usser þurh his word abead, ceapas from Carran; sohton Cananea lond and leodgeard. Þa com leof gode on þa eðelturf idesa lædan, swæse gebeddan and his suhtrian wif on willan. Wintra hæfde fif and hundseofontig ða he faran sceolde, Carran ofgifan and cneowmagas. Him þa feran gewat fæder ælmihtiges lare gemyndig land sceawian geond þa folcsceare be frean hæse Abraham wide, oðþæt ellenrof to Sicem com siðe spedig, cynne Cananeis. Þa hine cyning engla Abrahame iewde selfa, domfæst wereda and drihten cwæð: “Þis is seo eorðe þe ic ælgrene tudre þinum torhte wille wæstmum gewlo on geweald don, rume rice.” Þa se rinc gode wibed worhte and þa waldende lifes leohtfruman lac onsægde gasta helme. Him þa gyt gewat Abraham eastan eagum wlitan on landa cyst, (lisse gemunde heofonweardes gehat, þa him þurh halig word sigora selfcyning soð gecyðde), oðþæt drihtweras duguþum geforan þær is botlwela Bethlem haten. Beorn bliðemod and his broðor sunu forð oferforan folcmæro land eastan mid æhtum, æfæste men weallsteapan hleoðu, and him þa wic curon þær him wlitebeorhte wongas geþuhton. Abraham þa oðere siðe wibed worhte. He þær wordum god torhtum cigde, tiber onsægde his liffrean, (him þæs lean ageaf nalles hneawlice þurh his hand metend), on þam gledstyde gumcystum til. Ðær ræsbora þrage siððan wicum wunode and wilna breac, beorn mid bryde, oðþæt brohþrea Cananea wearð cynne getenge, hunger se hearda, hamsittendum, wælgrim werum. Him þa wishydig Abraham gewat on Egypte, drihtne gecoren, drohtað secan, fleah wærfæst wean; wæs þæt wite to strang. Abraham maðelode, geseah Egypta hornsele hwite and hea byrig beorhte blican; ongan þa his bryd frea, wishydig wer, wordum læran: “Siððan Egypte eagum moton on þinne wlite wlitan wlance monige, þonne æðelinga eorlas wenað, mæg ælfscieno, þæt þu min sie beorht gebedda, þe wile beorna sum him geagnian. Ic me onegan mæg þæt me wraðra sum wæpnes ecge for freondmynde feore beneote. Saga þu, Sarra, þæt þu sie sweostor min, lices mæge, þonne þe leodweras fremde fricgen hwæt sie freondlufu ellðeodigra uncer twega, feorren cumenra. Þu him fæste hel soðan spræce; swa þu minum scealt feore gebeorgan, gif me freoðo drihten on woruldrice, waldend usser, an ælmihtig, swa he ær dyde, lengran lifes. Se us þas lade sceop, þæt we on Egiptum are sceolde fremena friclan and us fremu secan.” Þa com ellenrof eorl siðian, Abraham mid æhtum on Egypte, þær him folcweras fremde wæron, wine uncuðe. Wordum spræcon ymb þæs wifes wlite wlonce monige, dugeðum dealle; him drihtlicu mæg, on wlite modgum mænegum ðuhte, cyninges þegnum. Hie þæt cuð dydon heora folcfrean þæt fægerro lyt for æðelinge idesa sunnon, ac hie Sarran swiðor micle, wynsumne wlite wordum heredon, oðþæt he lædan heht leoflic wif to his selfes sele. Sinces brytta, æðelinga helm heht Abrahame duguðum stepan. Hwæðere drihten wearð, frea Faraone fah and yrre for wifmyne; þæs wraðe ongeald hearde mid hiwum hægstealdra wyn. Ongæt hwæðere gumena aldor hwæt him waldend wræc witeswingum; heht him Abraham to egesum geðreadne brego Egipto, and his bryd ageaf, wif to gewealde; heht him wine ceosan, ellor æðelingas, oðre dugeðe. Abead þa þeodcyning þegnum sinum, ombihtscealcum, þæt hie hine arlice ealles onsundne eft gebrohten of þære folcsceare, þæt he on friðe wære. Ða Abraham æhte lædde of Egypta eðelmearce; hie ellenrofe idese feredon, bryd and begas, þæt hie to Bethlem on cuðe wic ceapas læddon, eadge eorðwelan oðre siðe, wif on willan and heora woruldgestreon. Ongunnon him þa bytlian and heora burh ræran, and sele settan, salo niwian. Weras on wonge wibed setton neah þam þe Abraham æror rærde his waldende þa westan com. Þær se eadga eft ecan drihtnes niwan stefne noman weorðade; tilmodig eorl tiber onsægde; þeodne engla, þancode swiðe lifes leohtfruman lisse and ara. Wunedon on þam wicum, hæfdon wilna geniht Abraham and Loth. Ead bryttedon, oðþæt hie on þam lande ne meahton leng somed blædes brucan and heora begra þær æhte habban, ac sceoldon arfæste, þa rincas þy rumor secan ellor eðelseld. Oft wæron teonan wærfæstra wera weredum gemæne, heardum hearmplega. Þa se halga ongan ara gemyndig Abraham sprecan fægre to Lothe: “Ic eom fædera þin sibgebyrdum, þu min suhterga. Ne sceolon unc betweonan teonan weaxan, wroht wriðian— ne þæt wille god! Ac wit synt gemagas; unc gemæne ne sceal elles awiht, nymþe eall tela lufu langsumu. Nu þu, Loth, geþenc, þæt unc modige ymb mearce sittað, þeoda þrymfæste þegnum and gesiððum, folc Cananea and Feretia, rofum rincum. Ne willað rumor unc landriht heora; forðon wit lædan sculon, teon of þisse stowe, and unc staðolwangas rumor secan. Ic ræd sprece, bearn Arones, begra uncer, soðne secge. Ic þe selfes dom life, leofa. Leorna þe seolfa and geþancmeta þine mode on hwilce healfe þu wille hwyrft don, cyrran mid ceape, nu ic þe cyst abead.” Him þa Loth gewat land sceawigan be Iordane, grene eorðan. Seo wæs wætrum weaht and wæstmum þeaht, lagostreamum leoht, and gelic godes neorxnawange, oðþæt nergend god for wera synnum wylme gesealde Sodoman and Gomorran, sweartan lige. Him þa eard geceas and eðelsetl sunu Arones on Sodoma byrig; æhte sine ealle lædde, beagas from Bethlem and botlgestreon, welan, wunden gold. Wunode siððan be Iordane geara mænego. Þær folcstede fægre wæron, men arlease, metode laðe. Wæron Sodomisc cynn synnum þriste, dædum gedwolene; drugon heora selfra ecne unræd. Æfre ne wolde þam leodþeawum Loth onfon, ac he þære mægðe monwisan fleah, þeah þe he on þam lande lifian sceolde, facen and fyrene, and hine fægre heold, þeawfæst and geþyldig on þam þeodscipe, emne þon gelicost, lara gemyndig, þe he ne cuðe hwæt þa cynn dydon. Abraham wunode eðeleardum Cananea forð. Hine cyning engla, metod moncynnes mundbyrde heold, wilna wæstmum and worulddugeðum, lufum and lissum; forþon his lof secgað wide under wolcnum wera cneorisse, foldwonga bearn. He frean hyrde estum on eðle, ðenden he eardes breac, halig and higefrod; næfre hleowlora æt edwihtan æfre weorðeð feorhberendra forht and acol, mon for metode, þe him æfter a þurh gemynda sped mode and dædum, worde and gewitte, wise þance, oð his ealdorgedal oleccan wile. Ða ic aldor gefrægn Elamitarna fromne folctogan, fyrd gebeodan, Orlahomar; him Ambrafel of Sennar side worulde for on fultum. Gewiton hie feower þa þeodcyningas þrymme micle secan suð ðanon Sodoman and Gomorran. Þa wæs guðhergum be Iordane wera eðelland wide geondsended, folde feondum. Sceolde forht monig blachleor ides bifiende gan on fremdes fæðm; feollon wergend bryda and beaga, bennum seoce. Him þa togeanes mid guðþræce fife foran folccyningas sweotum suðon, woldon Sodome burh wraðum werian; þa wintra XII norðmonnum ær niede sceoldon gombon gieldan and gafol sellan, oðþæt þa leode leng ne woldon Elamitarna aldor swiðan folcgestreonum, ac him from swicon. Foron þa tosomne (francan wæron hlude), wraðe wælherigas. Sang se wanna fugel under deoreðsceaftum, deawigfeðera, hræs on wenan. Hæleð onetton on mægencorðrum, modum þryðge, oðþæt folcgetrume gefaren hæfdon sid tosomne suðan and norðan, helmum þeahte. Þær wæs heard plega, wælgara wrixl, wigcyrm micel, hlud hildesweg. Handum brugdon hæleð of scæðum hringmæled sweord, ecgum dihtig. Þær wæs eaðfynde eorle orlegceap, se ðe ær ne wæs niðes genihtsum. Norðmen wæron suðfolcum swice; wurdon Sodomware and Gomorre, goldes bryttan, æt þæm lindcrodan leofum bedrorene, fyrdgesteallum. Gewiton feorh heora fram þam folcstyde fleame nergan, secgum ofslegene; him on swaðe feollon æðelinga bearn, ecgum ofþegde, willgesiððas. Hæfde wigsigor Elamitarna ordes wisa, weold wælstowe. Gewat seo wæpna laf fæsten secan. Fynd gold strudon, ahyðdan þa mid herge hordburh wera, Sodoman and Gomorran, þa sæl ageald, mære ceastra. Mægð siðedon, fæmnan and wuduwan, freondum beslægene, from hleowstole. Hettend læddon ut mid æhtum Abrahames mæg of Sodoma byrig. We þæt soð magon secgan furður, hwelc siððan wearð æfter þæm gehnæste herewulfa sið, þara þe læddon Loth and leoda god, suðmonna sinc, sigore gulpon. Him þa secg hraðe gewat siðian, an gara laf, se ða guðe genæs, Abraham secan. Se þæt orlegweorc þam Ebriscan eorle gecyðde, forslegen swiðe Sodoma folc, leoda duguðe and Lothes sið. Þa þæt inwitspell Abraham sægde freondum sinum; bæd him fultumes wærfæst hæleð willgeðoftan, Aner and Manre, Escol þriddan, cwæð þæt him wære weorce on mode, sorga sarost, þæt his suhtriga þeownyd þolode; bæd him þræcrofe þa rincas þæs ræd ahicgan, þæt his hyldemæg ahreded wurde, beorn mid bryde. Him þa broðor þry æt spræce þære spedum miclum hældon hygesorge heardum wordum, ellenrofe, and Abrahame treowa sealdon, þæt hie his torn mid him gewræcon on wraðum, oððe on wæl feollan. Þa se halga heht his heorðwerod wæpna onfon. He þær wigena fand, æscberendra, XVIII and CCC eac þeodenholdra, þara þe he wiste þæt meahte wel æghwylc on fyrd wegan fealwe linde. Him þa Abraham gewat and þa eorlas þry þe him ær treowe sealdon mid heora folcgetrume; wolde his mæg huru, Loth alynnan of laðscipe. Rincas wæron rofe, randas wægon forð fromlice on foldwege. Hildewulfas herewicum neh gefaren hæfdon. Þa he his frumgaran, wishydig wer, wordum sægde, Þares afera, him wæs þearf micel þæt hie on twa healfe grimme guðgemot gystum eowdon heardne handplegan; cwæð þæt him se halga, ece drihten, eaðe mihte æt þam spereniðe spede lænan. Þa ic neðan gefrægn under nihtscuwan hæleð to hilde. Hlyn wearð on wicum scylda and sceafta, sceotendra fyll, guðflana gegrind; gripon unfægre under sceat werum scearpe garas, and feonda feorh feollon ðicce, þær hlihende huðe feredon secgas and gesiððas. Sigor eft ahwearf of norðmonna niðgeteone, æsctir wera. Abraham sealde wig to wedde, nalles wunden gold, for his suhtrigan, sloh and fylde feond on fitte. Him on fultum grap heofonrices weard. Hergas wurdon feower on fleame, folccyningas, leode ræswan. Him on laste stod hihtlic heorðwerod, and hæleð lagon, on swaðe sæton, þa þe Sodoma and Gomorra golde berofan, bestrudon stigwitum. Him þæt stiðe geald fædera Lothes. Fleonde wæron Elamitarna aldorduguðe dome bedrorene, oðþæt hie Domasco unfeor wæron. Gewat him Abraham ða on þa wigrode wiðertrod seon laðra monna. Loth wæs ahreded, eorl mid æhtum, ideas hwurfon, wif on willan. Wide gesawon freora feorhbanan fuglas slitan on ecgwale. Abraham ferede suðmonna eft sinc and bryda, æðelinga bearn, oðle nior, mægeð heora magum. Næfre mon ealra lifigendra her lytle werede þon wurðlicor wigsið ateah, þara þe wið swa miclum mægne geræsde. Þa wæs suð þanon Sodoma folce guðspell wegen, hwelc gromra wearð feonda fromlad. Gewat him frea leoda, eorlum bedroren, Abraham secan, freonda feasceaft. Him ferede mid Solomia sinces hyrde; þæt wæs se mæra Melchisedec, leoda bisceop. Se mid lacum com fyrdrinca fruman fægre gretan, Abraham arlice, and him on sette godes bletsunge, and swa gyddode: “Wæs ðu gewurðod on wera rime for þæs eagum þe ðe æsca tir æt guðe forgeaf! Þæt is god selfa, se ðe hettendra herga þrymmas on geweald gebræc, and þe wæpnum læt rancstræte forð rume wyrcan, huðe ahreddan and hæleð fyllan. On swaðe sæton; ne meahton siðwerod guðe spowan, ac hie god flymde, se ðe æt feohtan mid frumgarum wið ofermægnes egsan sceolde handum sinum, and halegu treow, seo þu wið rodora weard rihte healdest.” Him þa se beorn bletsunga lean þurh hand ageaf, and þæs hereteames ealles teoðan sceat Abraham sealde godes bisceope. Þa spræc guðcyning, Sodoma aldor, secgum befylled, to Abrahame (him wæs ara þearf): “Forgif me mennen minra leoda, þe þu ahreddest herges cræftum wera wælclommum! Hafa þe wunden gold þæt ær agen wæs ussum folce, feoh and frætwa! Læt me freo lædan eft on eðel æðelinga bearn, on weste wic wif and cnihtas, earme wydewan! Eaforan syndon deade, folcgesiðas, nymðe fea ane, þe me mid sceoldon mearce healdan.” Him þa Abraham andswarode ædre for eorlum, elne gewurðod, dome and sigore, drihtlice spræc: “Ic þe gehate, hæleða waldend, for þam halgan, þe heofona is and þisse eorðan agendfrea, wordum minum, nis woruldfeoh, þe ic me agan wille, sceat ne scilling, þæs ic on sceotendum, þeoden mæra, þines ahredde, æðelinga helm, þy læs þu eft cweðe þæt ic wurde, willgesteallum, eadig on eorðan ærgestreonum Sodoma rices; ac þu selfa most heonon huðe lædan, þe ic þe æt hilde gesloh, ealle buton dæle þissa drihtwera, Aneres and Mamres and Escoles. Nelle ic þa rincas rihte benæman, ac hie me fulleodon æt æscþræce, fuhton þe æfter frofre Gewit þu ferian nu ham hyrsted gold and healsmægeð, leoda idesa. Þu þe laðra ne þearft hæleða hildþræce hwile onsittan, norðmanna wig; ac nefuglas under beorhhleoþum blodige sittað, þeodherga wæle þicce gefylled.” Gewat him þa se healdend ham siðian mid þy hereteame þe him se halga forgeaf, Ebrea leod arna gemyndig. Þa gen Abrahame eowde selfa heofona heahcyning halige spræce, trymede tilmodigne and him to reordode: “Meda syndon micla þina! Ne læt þu þe þin mod asealcan, wærfæst willan mines! Ne þearft þu þe wiht ondrædan, þenden þu mine lare læstest, ac ic þe lifigende her wið weana gehwam wreo and scylde folmum minum; ne þearft þu forht wesan.” Abraham þa andswarode, dædrof drihtne sinum, frægn hine dægrime frod: “Hwæt gifest þu me, gasta waldend, freomanna to frofre, nu ic þus feasceaft eom? Ne þearf ic yrfestol eaforan bytlian ænegum minra, ac me æfter sculon mine woruldmagas welan bryttian. Ne sealdest þu me sunu; forðon mec sorg dreceð on sefan swiðe. Ic sylf ne mæg ræd ahycgan. Gæð gerefa min fægen freobearnum; fæste mynteð ingeþancum þæt me æfter sie eaforan sine yrfeweardas. Geseoð þæt me of bryde bearn ne wocon.” Him þa ædre god andswarode: “Næfre gerefan rædað þine eafora yrfe, ac þin agen bearn frætwa healdeð, þonne þin flæsc ligeð. Sceawa heofon, and hyrste gerim, rodores tungel, þa nu rume heora wuldorfæstne wlite wide dælað ofer brad brymu beorhte scinan. Swilc bið mægburge menigo þinre folcbearnum frome. Ne læt þu þin ferhð wesan sorgum asæled. Gien þe sunu weorðeð, bearn of bryde þurh gebyrd cumen, se ðe æfter bið yrfes hyrde, gode mære. Ne geomra þu! Ic eom se waldend se þe for wintra fela of Caldea ceastre alædde, feowera sumne, gehet þe folcstede wide to gewealde. Ic þe wære nu, mago Ebrea, mine selle, þæt sceal fromcynne folde þine, sidland manig, geseted wurðan, eorðan sceatas oð Eufraten, and from Egypta eðelmearce swa mid niðas swa Nilus sceadeð and eft Wendelsæ wide rice. Eall þæt sculon agan eaforan þine, þeodlanda gehwilc, swa þa þreo wæter steape stanbyrig streamum bewindað, famige flodas folcmægða byht.” Þa wæs Sarran sar on mode, þæt him Abrahame ænig ne wearð þurh gebedscipe bearn gemæne, freolic to frofre. Ongann þa ferhðcearig to were sinum wordum mæðlan: “Me þæs forwyrnde waldend heofona, þæt ic mægburge moste þinre rim miclian roderum under eaforum þinum. Nu ic eom orwena þæt unc se eðylstæf æfre weorðe gifeðe ætgædere. Ic eom geomorfrod! Drihten min, do swa ic þe bidde! Her is fæmne, freolecu mæg, ides Egyptisc, an on gewealde. Hat þe þa recene reste gestigan, and afanda hwæðer frea wille ænigne þe yrfewearda on woruld lætan þurh þæt wif cuman.” Þa se eadega wer idese larum geðafode, heht him þeowmennen on bedd gan bryde larum. Hire mod astah þa heo wæs magotimbre be Abrahame eacen worden. Ongan æfþancum agendfrean halsfæst herian, higeþryðe wæg, wæs laðwendo, lustum ne wolde þeowdom þolian, ac heo þriste ongan wið Sarran swiðe winnan. Þa ic þæt wif gefrægn wordum cyðan hire mandrihtne modes sorge, sarferhð sægde and swiðe cwæð: “Ne fremest þu gerysnu and riht wið me. Þafodest þu gena þæt me þeowmennen, siððan Agar ðe, idese laste, beddreste gestah, swa ic bena wæs, drehte dogora gehwam dædum and wordum unarlice. Þæt Agar sceal ongieldan, gif ic mot for þe mine wealdan, Abraham leofa. Þæs sie ælmihtig, drihtna drihten, dema mid unc twih.” Hire þa ædre andswarode wishidig wer wordum sinum: “Ne forlæte ic þe, þenden wit lifiað bu, arna lease, ac þu þin agen most mennen ateon, swa þin mod freoð.” Ða wearð unbliðe Abrahames cwen, hire worcþeowe wrað on mode, heard and hreðe, higeteonan spræc fræcne on fæmnan. Heo þa fleon gewat þrea and þeowdom; þolian ne wolde yfel and ondlean, þæs þe ær dyde to Sarran, ac heo on sið gewat westen secan. Þær hie wuldres þegn, engel drihtnes an gemitte geomormode, se hie georne frægn: “Hwider fundast þu, feasceaft ides, siðas dreogan? Þec Sarre ah.” Heo him ædre andswarode: “Ic fleah wean, wana wilna gehwilces, hlæfdigan hete, hean of wicum, tregan and teonan. Nu sceal tearighleor on westenne witodes bidan, hwonne of heortan hunger oððe wulf sawle and sorge somed abregde.” Hire þa se engel andswarode: “Ne ceara þu feor heonon fleame dælan somwist incre, ac þu sece eft, earna þe ara, eaðmod ongin dreogan æfter dugeðum, wes drihtenhold. Þu scealt, Agar, Abrahame sunu on woruld bringan. Ic þe wordum nu minum secge, þæt se magorinc sceal mid yldum wesan Ismahel haten. Se bið unhyre, orlæggifre, and wiðerbreca wera cneorissum, magum sinum; hine monige on wraðe winnað mid wæpenþræce. Of þam frumgaran folc awæcniað, þeod unmæte. Gewit þu þinne eft waldend secan; wuna þæm þe agon!” Heo þa ædre gewat engles larum hire hlafordum, swa se halga bebead, godes ærendgast, gleawan spræce. Þa wearð Abrahame Ismael geboren, efne þa he on worulde wintra hæfde VI and LXXX. Sunu weox and ðah, swa se engel ær þurh his agen word, fæle freoðoscealc, fæmnan sægde. Þa se ðeoden ymb XIII gear, ece drihten, wið Abrahame spræc: “Leofa, swa ic þe lære, læst uncre wel treowrædenne! Ic þe on tida gehwone duguðum stepe. Wes þu dædum from willan mines! Ic þa wære forð soðe gelæste, þe ic þe sealde geo frofre to wedde, þæs þin ferhð bemearn. Þu scealt halgian hired þinne. Sete sigores tacn soð on gehwilcne wæpnedcynnes, gif þu wille on me hlaford habban oððe holdne freond þinum fromcynne. Ic þæs folces beo hyrde and healdend, gif ge hyrað me breostgehygdum and bebodu willað min fullian. Sceal monna gehwilc þære cneorisse cildisc wesan wæpnedcynnes, þæs þe on woruld cymð, ymb seofon niht sigores tacne geagnod me, oððe of eorðan þurh feondscipe feor adæled, adrifen from duguðum. Doð swa ic hate! Ic eow treowige, gif ge þæt tacen gegaþ soðgeleafan. Þu scealt sunu agan, bearn be bryde þinre, þone sculon burhsittende ealle Isaac hatan. Ne þearf þe þæs eaforan sceomigan, ac ic þam magorince mine sylle godcunde gife gastes mihtum, freondsped fremum. He onfon sceal blisse minre and bletsunge, lufan and lisse. Of þam leodfruman brad folc cumað, bregowearda fela rofe arisað, rices hyrdas, woruldcyningas wide mære.” Abraham ða ofestum legde hleor on eorðan, and mid hucse bewand þa hleoðorcwydas on hige sinum, modgeðance. He þæs mældæges self ne wende þæt him Sarra, bryd blondenfeax bringan meahte on woruld sunu; wiste gearwe þæt þæt wif huru wintra hæfde efne C, geteled rimes. He þa metode oncwæð missarum frod: “Lifge Ismael larum swilce, þeoden, þinum, and þe þanc wege, heardrædne hyge, heortan strange, to dreoganne dæges and nihtes wordum and dædum willan þinne.” Him þa fægere frea ælmihtig, ece drihten, andswarode: “Þe sceal wintrum frod on woruld bringan Sarra sunu, soð forð gan wyrd æfter þissum wordgemearcum. Ic Ismael estum wille bletsian nu, swa þu bena eart þinum frumbearne, þæt feorhdaga on woruldrice worn gebide, tanum tudre. Þu þæs tiða beo! Hwæðre ic Isace, eaforan þinum, geongum bearne, þam þe gen nis on woruld cumen, willa spedum dugeða gehwilcre on dagum wille swiðor stepan and him soðe to modes wære mine gelæstan, halige higetreowa, and him hold wesan.” Abraham fremede swa him se eca bebead, sette friðotacen be frean hæse on his selfes sunu, heht þæt segn wegan heah gehwilcne, þe his hina wæs wæpnedcynnes, wære gemyndig, gleaw on mode, ða him god sealde soðe treowa, and þa seolf onfeng torhtum tacne. A his tir metod, domfæst cyning, dugeðum iecte on woruldrice; he him þæs worhte to, siððan he on fære furðum meahte his waldendes willan fremman. Þa þæt wif ahloh wereda drihtnes nalles glædlice, ac heo gearum frod þone hleoðorcwyde husce belegde on sefan swiðe. Soð ne gelyfde, þæt þære spræce sped folgode. Þa þæt gehyrde heofona waldend, þæt on bure ahof bryd Abrahames hihtleasne hleahtor, þa cwæð halig god: “Ne wile Sarran soð gelyfan wordum minum. Sceal seo wyrd swa þeah forð steallian swa ic þe æt frymðe gehet. Soð ic þe secge, on þas sylfan tid of idese bið eafora wæcned. Þonne ic þas ilcan oðre siðe wic gesece, þe beoð wordgehat min gelæsted. Þu on magan wlitest, þin agen bearn, Abraham leofa!” Gewiton him þa ædre ellorfuse æfter þære spræce spedum feran of þam hleoðorstede, halige gastas, lastas legdon, (him wæs Lothes mæg sylfa on gesiððe), oðþæt hie on Sodoman, weallsteape burg, wlitan meahton. Gesawon ofer since salo hlifian, reced ofer readum golde. Ongan þa rodera waldend, arfæst wið Abraham sprecan, sægde him unlytel spell: “Ic on þisse byrig bearhtm gehyre, synnigra cyrm swiðe hludne, ealogalra gylp, yfele spræce werod under weallum habban; forþon wærlogona sint, folces firena hefige. Ic wille fandigan nu, mago Ebrea, hwæt þa men don, gif hie swa swiðe synna fremmað þeawum and geþancum, swa hie on þweorh sprecað facen and inwit; þæt sceal fyr wrecan, swefyl and sweart lig sare and grimme, hat and hæste hæðnum folce.” Weras basnedon witelaces, wean under weallum, and heora wif somed. Duguðum wlance drihtne guldon god mid gnyrne, oðþæt gasta helm, lifes leohtfruma leng ne wolde torn þrowigean, ac him to sende stiðmod cyning strange twegen aras sine, þa on æfentid siðe gesohton Sodoma ceastre. Hie þa æt burhgeate beorn gemitton sylfne sittan sunu Arones, þæt þam gleawan were geonge þuhton men for his eagum. Aras þa metodes þeow gastum togeanes, gretan eode cuman cuðlice, cynna gemunde riht and gerisno, and þam rincum bead nihtfeormunge. Him þa nergendes æðele ærendracan andswarodon: “Hafa arna þanc, þara þe þu unc bude! Wit be þisse stræte stille þencað sæles bidan, siððan sunnan eft forð to morgen metod up forlæt.” Þa to fotum Loth þam giestum hnah, and him georne bead reste and gereorda and his recedes hleow and þegnunge. Hie on þanc curon æðelinges est, eodon sona, swa him se Ebrisca eorl wisade, in undor edoras. Þær him se æðela geaf, gleawferhð hæle, giestliðnysse fægre on flette, oðþæt forð gewat æfenscima. Þa com æfter niht on last dæge. Lagustreamas wreah, þrym mid þystro þisses lifes, sæs and sidland. Comon Sodomware, geonge and ealde, gode unleofe corðrum miclum cuman acsian, þæt hie behæfdon herges mægne Loth mid giestum. Heton lædan ut of þam hean hofe halige aras, weras to gewealde, wordum cwædon þæt mid þam hæleðum hæman wolden unscomlice, arna ne gymden. Þa aras hraðe, se ðe oft ræd ongeat, Loth on recede, eode lungre ut, spræc þa ofer ealle æðelinga gedriht sunu Arones, snytra gemyndig: “Her syndon inne unwemme twa dohtor mine. Doð, swa ic eow bidde (ne can þara idesa owðer gieta þurh gebedscipe beorna neawest) and geswicað þære synne. Ic eow sylle þa, ær ge sceonde wið gesceapu fremmen, ungifre yfel ylda bearnum. Onfoð þæm fæmnum, lætað frið agon gistas mine, þa ic for gode wille gemundbyrdan, gif ic mot, for eow.” Him þa seo mænigeo þurh gemæne word, arlease cyn, andswarode: “Þis þinceð gerisne and riht micel, þæt þu ðe aferige of þisse folcsceare. Þu þas werðeode wræccan laste freonda feasceaft feorran gesohtest, wineþearfende. Wilt ðu, gif þu most, wesan usser her aldordema, leodum lareow?” Þa ic on Lothe gefrægn hæðne heremæcgas handum gripan, faum folmum. Him fylston wel gystas sine, and hine of gromra þa, cuman arfæste, clommum abrugdon in under edoras, and þa ofstlice anra gehwilcum ymbstandendra folces Sodoma fæste forsæton heafodsiena. Wearð eal here sona burhwarena blind. Abrecan ne meahton reðemode reced æfter gistum, swa hie fundedon, ac þær frome wæron godes spellbodan. Hæfde gistmægen stiðe strengeo, styrnde swiðe werode mid wite. Spræcon wordum þa fæle freoðoscealcas fægre to Lothe: “Gif þu sunu age oððe swæsne mæg, oððe on þissum folcum freond ænigne eac þissum idesum þe we her on wlitað, alæde of þysse leodbyrig, þa ðe leofe sien, ofestum miclum, and þin ealdor nere, þy læs þu forweorðe mid þyssum wærlogan. Unc hit waldend heht for wera synnum Sodoma and Gomorra sweartan lige, fyre gesyllan and þas folc slean, cynn on ceastrum mid cwealmþrea and his torn wrecan. Þære tide is neah geþrungen. Gewit þu nergean þin feorh foldwege. Þe is frea milde.” Him þa ædre Loth andswarode: “Ne mæg ic mid idesum aldornere mine swa feor heonon feðegange siðe gesecan. Git me sibblufan and freondscipe fægre cyðað, treowe and hyldo tiðiað me. Ic wat hea burh her ane neah, lytle ceastre. Lyfað me þær are and reste, þæt we aldornere on Sigor up secan moten. Gif git þæt fæsten fyre willað steape forstandan, on þære stowe we gesunde magon sæles bidan, feorh generigan.” Him þa freondlice englas arfæste andswaredon: “Þu scealt þære bene, nu þu ymb þa burh sprycest, tiða weorðan. Teng recene to þam fæstenne; wit þe friðe healdað and mundbyrde. Ne moton wyt on wærlogum wrecan torn godes, swebban synnig cynn, ær ðon þu on Sægor þin bearn gelæde and bryd somed.” Þa onette Abrahames mæg to þam fæstenne. Feðe ne sparode eorl mid idesum, ac he ofstum forð lastas legde, oðþæt he gelædde bryd mid bearnum under burhlocan in Sægor his. Þa sunne up, folca friðcandel, furðum eode, þa ic sendan gefrægn swegles aldor swefl of heofnum and sweartne lig werum to wite, weallende fyr, þæs hie on ærdagum drihten tyndon lange þrage. Him þæs lean forgeald gasta waldend! Grap heahþrea on hæðencynn. Hlynn wearð on ceastrum, cirm arleasra cwealmes on ore, laðan cynnes. Lig eall fornam þæt he grenes fond goldburgum in, swylce þær ymbutan unlytel dæl sidre foldan geondsended wæs bryne and brogan. Bearwas wurdon to axan and to yslan, eorðan wæstma, efne swa wide swa ða witelac reðe geræhton rum land wera. Strudende fyr steapes and geapes, swogende leg, forswealh eall geador þæt on Sodoma byrig secgas ahton and on Gomorra. Eall þæt god spilde, frea mid þy folce. Þa þæt fyrgebræc, leoda lifgedal, Lothes gehyrde bryd on burgum, under bæc beseah wið þæs wælfylles. Us gewritu secgað þæt heo on sealtstanes sona wurde anlicnesse. Æfre siððan se monlica (þæt is mære spell) stille wunode, þær hie strang begeat wite, þæs heo wordum wuldres þegna hyran ne wolde. Nu sceal heard and steap on þam wicum wyrde bidan, drihtnes domes, hwonne dogora rim, woruld gewite. Þæt is wundra sum, þara ðe geworhte wuldres aldor. Him þa Abraham gewat ana gangan mid ærdæge þæt he eft gestod þær wordum ær wið his waldend spræc frod frumgara. He geseah from foldan up wide fleogan wælgrimne rec. Hie þæs wlenco onwod and wingedrync þæt hie firendæda to frece wurdon, synna þriste, soð ofergeaton, drihtnes domas, and hwa him dugeða forgeaf, blæd on burgum. Forþon him brego engla wylmhatne lig to wræce sende. Waldend usser gemunde wærfæst þa Abraham arlice, swa he oft dyde leofne mannan. Loth generede, mæg þæs oðres, þa seo mænegeo forwearð. Ne dorste þa dædrof hæle for frean egesan on þam fæstenne leng eardigean, ac him Loth gewat of byrig gangan and his bearn somed wælstowe fyrr wic sceawian, oðþæt hie be hliðe heare dune eorðscræf fundon. Þær se eadega Loth wærfæst wunode, waldende leof, dægrimes worn and his dohtor twa. Hie dydon swa; druncnum eode seo yldre to ær on reste heora bega fæder. Ne wiste blondenfeax hwonne him fæmnan to bryde him bu wæron, on ferhðcofan fæste genearwod mode and gemynde, þæt he mægða sið wine druncen gewitan ne meahte. Idesa wurdon eacne, eaforan brohtan willgesweostor on woruld sunu heora ealdan fæder. Þara æðelinga modor oðerne Moab nemde, Lothes dohter, seo on life wæs wintrum yldre. Us gewritu secgeað, godcunde bec, þæt seo gingre hire agen bearn Ammon hete. Of þam frumgarum folces unrim, þrymfæste twa þeoda awocon. Oðre þara mægða Moabitare eorðbuende ealle hatað, widmære cynn, oðre weras nemnað, æðelinga bearn, Ammonitare. Gewat him þa mid bryde broðor Arones under Abimelech æhte lædan mid his hiwum. Hæleðum sægde þæt Sarra his sweostor wære, Abraham wordum (bearh his aldre), þy he wiste gearwe þæt he winemaga, on folce lyt freonda hæfde. Þa se þeoden his þegnas sende, heht hie bringan to him selfum. Þa wæs ellþeodig oðre siðe wif Abrahames from were læded on fremdes fæðm. Him þær fylste þa ece drihten, swa he oft dyde, nergend usser. Com nihtes self, þær se waldend læg wine druncen. Ongan þa soðcyning þurh swefn sprecan to þam æðelinge and him yrre hweop: “Þu Abrahames idese gename, bryde æt beorne. Þe abregdan sceal for þære dæde deað of breostum sawle þine.” Him symbelwerig sinces brytta þurh slæp oncwæð: “Hwæt, þu æfre, engla þeoden, þurh þin yrre wilt aldre lætan, heah beheowan, þæne þe her leofað rihtum þeawum, bið on ræde fæst, modgeþance, and him miltse to þe seceð? Me sægde ær þæt wif hire wordum selfa unfricgendum, þæt heo Abrahames sweostor wære. Næbbe ic synne wið hie, facna ænig gefremed gena.” Him þa ædre eft ece drihten, soðfæst metod, þurh þæt swefn oncwæð: “Agif Abrahame idese sine, wif to gewealde, gif þu on worulde leng, æðelinga helm, aldres recce. He is god and gleaw, mæg self wið god sprecan, geseon sweglcyning. Þu sweltan scealt mid feo and mid feorme, gif ðu þam frumgaran bryde wyrnest. He abiddan mæg, gif he ofstum me ærendu wile þeawfæst and geþyldig þin abeodan, þæt ic þe lissa lifigendum giet on dagum læte duguþa brucan sinces gesundne.” Þa slæpe tobrægd forht folces weard. Heht him fetigean to gesprecan sine, spedum sægde eorlum Abimeleh, egesan geðread, waldendes word. Weras him ondredon for þære dæde drihtnes handa sweng æfter swefne. Heht sylf cyning him þa Abraham to ofstum miclum. Þa reordode rice þeoden: “Mago Ebrea, þæs þu me wylle wordum secgean, hu geworhte ic þæt, siððan þu usic under, Abraham, þine on þas eðelturf æhta læddest, þæt þu me þus swiðe searo renodest? Þu ellþeodig usic woldest on þisse folcsceare facne besyrwan, synnum besmitan, sægdest wordum þæt Sarra þin sweostor wære, lices mæge, woldest laðlice þurh þæt wif on me wrohte alecgean, ormæte yfel. We þe arlice gefeormedon, and þe freondlice on þisse werþeode wic getæhton, land to lissum. Þu us leanast nu, unfreondlice fremena þancast!” Abraham þa andswarode: “Ne dyde ic for facne ne for feondscipe ne for wihte þæs ic þe wean uðe. Ac ic me, gumena baldor, guðbordes sweng leodmagum feor lare gebearh, siððan me se halga of hyrde frean, mines fæder fyrn alædde. Ic fela siððan folca gesohte, wina uncuðra, and þis wif mid me, freonda feasceaft. Ic þæs færes a on wenum sæt hwonne me wraðra sum ellþeodigne aldre beheowe, se ðe him þas idese eft agan wolde. Forðon ic wigsmiðum wordum sægde þæt Sarra min sweostor wære æghwær eorðan þær wit earda leas mid wealandum winnan sceoldon. Ic þæt ilce dreah on þisse eðyltyrf, siððan ic þina, þeoden mæra, mundbyrde geceas. Ne wæs me on mode cuð, hwæðer on þyssum folce frean ælmihtiges egesa wære, þa ic her ærest com. Forþon ic þegnum þinum dyrnde and sylfum þe swiðost micle soðan spræce, þæt me Sarra bryde laste beddreste gestah.” Þa ongan Abimæleh Abraham swiðan woruldgestreonum and him his wif ageaf. Sealde him to bote, þæs þe he his bryd genam, gangende feoh and glæd seolfor and weorcþeos. Spræc þa wordum eac to Abrahame æðelinga helm: “Wuna mid usic and þe wic geceos on þissum lande þær þe leofost sie, eðelstowe, þe ic agan sceal. Wes us fæle freond, we ðe feoh syllað!” Cwæð þa eft raðe oðre worde to Sarran sinces brytta: “Ne þearf ðe on edwit Abraham settan, ðin freadrihten, þæt þu flettpaðas, mæg ælfscieno, mine træde, ac him hygeteonan hwitan seolfre deope bete. Ne ceara incit duguða of ðisse eðyltyrf ellor secan, winas uncuðe, ac wuniað her.” Abraham fremede swa hine his aldor heht, onfeng freondscipe be frean hæse, lufum and lissum. He wæs leof gode. Forðon he sibbe gesælig dreah and his scippende under sceade gefor, hleowfeðrum þeaht, her þenden lifde. Þa gien wæs yrre god Abimelehe for þære synne þe he wið Sarrai and wið Abrahame ær gefremede, þa he gedælde him deore twa, wif and wæpned. He þæs weorc gehleat, frecne wite. Ne meahton freo ne þeowe heora bregoweardas bearnum ecan monrim mægeð, ac him þæt metod forstod, oðþæt se halga his hlaforde Abraham ongan arna biddan ecne drihten. Him engla helm getigðode, tuddorsped onleac folccyninge freora and þeowra, wera and wifa; let weaxan eft heora rimgetel rodora waldend, ead and æhta. Ælmihtig wearð milde on mode, moncynnes weard, Abimeleche, swa hine Abraham bæd. Þa com feran frea ælmihtig to Sarrai, swa he self gecwæð, waldend usser, hæfde wordbeot leofum gelæsted, lifes aldor eaforan and idese. Abrahame woc bearn of bryde, þone brego engla, ær ðy magotudre modor wære eacen be eorle, Isaac nemde. Hine Abraham on mid his agene hand beacen sette, swa him bebead metod, wuldortorht ymb wucan, þæs þe hine on woruld to moncynne modor brohte. Cniht weox and þag, swa him cynde wæron æðele from yldrum. Abraham hæfde wintra hundteontig þa him wif sunu on þanc gebær. He þæs ðrage bad, siððan him ærest þurh his agen word þone dægwillan drihten bodode. Þa seo wyrd gewearð þæt þæt wif geseah for Abrahame Ismael plegan, ðær hie æt swæsendum sæton bu tu, halig on hige, and heora hiwan eall, druncon and drymdon. Þa cwæð drihtlecu mæg, bryd to beorne: “Forgif me, beaga weard, min swæs frea, hat siðian Agar ellor and Ismael lædan mid hie! Ne beoð we leng somed willum minum, gif ic wealdan mot. Næfre Ismael wið Isace, wið min agen bearn yrfe dæleð on laste þe, þonne þu of lice aldor asendest.” Þa wæs Abrahame weorce on mode þæt he on wræc drife his selfes sunu, þa com soð metod freom on fultum, wiste ferhð guman cearum on clommum. Cyning engla spræc to Abrahame, ece drihten: “Læt þe aslupan sorge of breostum, modgewinnan, and mægeð hire, bryde þinre! Hat bu tu aweg Agar feran and Ismael, cniht of cyððe! Ic his cynn gedo brad and bresne bearna tudre, wæstmum spedig, swa ic þe wordum gehet.” Þa se wer hyrde his waldende, draf of wicum dreorigmod tu, idese of earde and his agen bearn. “Sweotol is and gesene þæt þe soð metod on gesiððe is, swegles aldor, se ðe sigor seleð snytru mihtum and þin mod trymeð, godcundum gifum. Forðon ðe giena speow, þæs þu wið freond oððe feond fremman ongunne wordum oððe dædum. Waldend scufeð, frea on forðwegas folmum sinum willan þinne. Þæt is wide cuð burhsittendum. Ic þe bidde nu, wine Ebrea, wordum minum, þæt þu tilmodig treowa selle, wæra þina, þæt þu wille me wesan fæle freond fremena to leane, þara þe ic to duguðum ðe gedon hæbbe, siððan ðu feasceaft feorran come on þas werþeode wræccan laste. Gyld me mid hyldo, þæt ic þe hneaw ne wæs landes and lissa. Wes þissum leodum nu and mægburge minre arfæst, gif þe alwalda, ure drihten, scirian wille, se ðe gesceapu healdeð, þæt þu mandwigum rumor mote on ðisse folcsceare frætwa dælan, modigra gestreon, mearce settan.” Ða Abraham Abimelehe wære sealde þæt he wolde swa. Siððan wæs se eadega eafora Þares in Filistea folce eardfæst, leod Ebrea lange þrage, feasceaft mid fremdum. Him frea engla wic getæhte þæt weras hatað burhsittende Bersabea lond. Ðær se halga heahsteap reced, burh timbrede and bearo sette, weobedd worhte, and his waldende on þam glædstede gild onsægde, lac geneahe, þam þe lif forgeaf, gesæliglic swegle under. Þa þæs rinces se rica ongan cyning costigan, cunnode georne hwilc þæs æðelinges ellen wære, stiðum wordum spræc him stefne to: “Gewit þu ofestlice, Abraham, feran, lastas lecgan and þe læde mid þin agen bearn. Þu scealt Isaac me onsecgan, sunu ðinne, sylf to tibre. Siððan þu gestigest steape dune, hrincg þæs hean landes, þe ic þe heonon getæce, up þinum agnum fotum, þær þu scealt ad gegærwan, bælfyr bearne þinum, and blotan sylf sunu mid sweordes ecge, and þonne sweartan lige leofes lic forbærnan and me lac bebeodan.” Ne forsæt he þy siðe, ac sona ongann fysan to fore. Him wæs frean engla word ondrysne and his waldend leof. Þa se eadga Abraham sine nihtreste ofgeaf. Nalles nergendes hæse wiðhogode, ac hine se halga wer gyrde grægan sweorde, cyðde þæt him gasta weardes egesa on breostum wunode. Ongan þa his esolas bætan gamolferhð goldes brytta, heht hine geonge twegen men mid siðian. Mæg wæs his agen þridda and he feorða sylf. Þa he fus gewat from his agenum hofe Isaac lædan, bearn unweaxen, swa him bebead metod. Efste þa swiðe and onette forð foldwege, swa him frea tæhte wegas ofer westen, oðþæt wuldortorht, dæges þriddan up ofer deop wæter ord aræmde. Þa se eadega wer geseah hlifigan hea dune swa him sægde ær swegles aldor. Ða Abraham spræc to his ombihtum: “Rincas mine, restað incit her on þissum wicum. Wit eft cumað, siððan wit ærende uncer twega gastcyninge agifen habbað.” Gewat him þa se æðeling and his agen sunu to þæs gemearces þe him metod tæhte, wadan ofer wealdas. Wudu bær sunu, fæder fyr and sweord. Ða þæs fricgean ongann wer wintrum geong wordum Abraham: “Wit her fyr and sweord, frea min, habbað; hwær is þæt tiber, þæt þu torht gode to þam brynegielde bringan þencest?” Abraham maðelode (hæfde on an gehogod þæt he gedæde swa hine drihten het): “Him þæt soðcyning sylfa findeð, moncynnes weard, swa him gemet þinceð.” Gestah þa stiðhydig steape dune up mid his eaforan, swa him se eca bebead, þæt he on hrofe gestod hean landes on þære stowe þe him se stranga to, wærfæst metod wordum tæhte. Ongan þa ad hladan, æled weccan, and gefeterode fet and honda bearne sinum and þa on bæl ahof Isaac geongne, and þa ædre gegrap sweord be gehiltum, wolde his sunu cwellan folmum sinum, fyre scencan mæges dreore. Þa metodes ðegn, ufan engla sum, Abraham hlude stefne cygde. He stille gebad ares spræce and þam engle oncwæð. Him þa ofstum to ufan of roderum wuldorgast godes wordum mælde: “Abraham leofa, ne sleah þin agen bearn, ac þu cwicne abregd cniht of ade, eaforan þinne! Him an wuldres god! Mago Ebrea, þu medum scealt þurh þæs halgan hand, heofoncyninges, soðum sigorleanum selfa onfon, ginfæstum gifum. Þe wile gasta weard lissum gyldan þæt þe wæs leofre his sibb and hyldo þonne þin sylfes bearn.” Ad stod onæled. Hæfde Abrahame metod moncynnes, mæge Lothes, breost geblissad, þa he him his bearn forgeaf, Isaac cwicne. Ða se eadega bewlat, rinc ofer exle, and him þær rom geseah unfeor þanon ænne standan, broðor Arones, brembrum fæstne. Þone Abraham genam and hine on ad ahof ofestum miclum for his agen bearn. Abrægd þa mid þy bille, brynegield onhread, reccendne weg rommes blode, onbleot þæt lac gode, sægde leana þanc and ealra þara sælða þe he him sið and ær, gifena drihten, forgifen hæfde. EXODUS Hwæt! We feor and neah gefrigen habað ofer middangeard Moyses domas, wræclico wordriht, wera cneorissum,— in uprodor eadigra gehwam æfter bealusiðe bote lifes, lifigendra gehwam langsumne ræd,— hæleðum secgan. Gehyre se ðe wille! Þone on westenne weroda drihten, soðfæst cyning, mid his sylfes miht gewyrðode, and him wundra fela, ece alwalda, in æht forgeaf. He wæs leof gode, leoda aldor, horsc and hreðergleaw, herges wisa, freom folctoga. Faraones cyn, godes andsacan, gyrdwite band, þær him gesealde sigora waldend, modgum magoræswan, his maga feorh, onwist eðles, Abrahames sunum. Heah wæs þæt handlean and him hold frea, gesealde wæpna geweald wið wraðra gryre, ofercom mid þy campe cneomaga fela, feonda folcriht. Ða wæs forma sið þæt hine weroda god wordum nægde, þær he him gesægde soðwundra fela, hu þas woruld worhte witig drihten, eorðan ymbhwyrft and uprodor, gesette sigerice, and his sylfes naman, ðone yldo bearn ær ne cuðon, frod fædera cyn, þeah hie fela wiston. Hæfde he þa geswiðed soðum cræftum and gewurðodne werodes aldor, Faraones feond, on forðwegas. Þa wæs ingere ealdum witum deaðe gedrenced drihtfolca mæst; hordwearda hryre heaf wæs geniwad, swæfon seledreamas, since berofene. Hæfde mansceaðan æt middere niht frecne gefylled, frumbearna fela, abrocene burhweardas. Bana wide scrað, lað leodhata, land drysmyde deadra hræwum, dugoð forð gewat, wop wæs wide, worulddreama lyt. Wæron hleahtorsmiðum handa belocene, alyfed laðsið leode gretan; folc ferende, feond wæs bereafod, hergas on helle. Heofung þider becom, druron deofolgyld. Dæg wæs mære ofer middangeard þa seo mengeo for. Swa þæs fæsten dreah fela missera, ealdwerige, Egypta folc, þæs þe hie wideferð wyrnan þohton Moyses magum, gif hie metod lete, on langne lust leofes siðes. Fyrd wæs gefysed, from se ðe lædde, modig magoræswa, mægburh heora. Oferfor he mid þy folce fæstena worn, land and leodweard laðra manna, enge anpaðas, uncuð gelad, oðþæt hie on Guðmyrce gearwe bæron, (wæron land heora lyfthelme beþeaht), mearchofu morheald. Moyses ofer þa, fela meoringa, fyrde gelædde. Heht þa ymb twa niht tirfæste hæleð, siððan hie feondum oðfaren hæfdon, ymbwicigean werodes bearhtme mid ælfere Æthanes byrig, mægnes mæste mearclandum on. Nearwe genyddon on norðwegas, wiston him be suðan Sigelwara land, forbærned burhhleoðu, brune leode, hatum heofoncolum. Þær halig god wið færbryne folc gescylde, bælce oferbrædde byrnendne heofon, halgan nette hatwendne lyft. Hæfde wederwolcen widum fæðmum eorðan and uprodor efne gedæled, lædde leodwerod, ligfyr adranc, hate heofontorht. Hæleð wafedon, drihta gedrymost. Dægsceades hleo wand ofer wolcunum; hæfde witig god sunnan siðfæt segle ofertolden, swa þa mæstrapas men ne cuðon, ne ða seglrode geseon meahton, eorðbuende ealle cræfte, hu afæstnod wæs feldhusa mæst, siððan he mid wuldre geweorðode þeodenholde. Þa wæs þridda wic folce to frofre. Fyrd eall geseah hu þær hlifedon halige seglas, lyftwundor leoht; leode ongeton, dugoð Israhela, þæt þær drihten cwom, weroda drihten, wicsteal metan. Him beforan foran fyr and wolcen in beorhtrodor, beamas twegen, þara æghwæðer efngedælde heahþegnunga haliges gastes, deormodra sið dagum and nihtum. Þa ic on morgen gefrægn modes rofan hebban herebyman hludan stefnum, wuldres woman. Werod eall aras, modigra mægen, swa him Moyses bebead, mære magoræswa, metodes folce, fus fyrdgetrum. Forð gesawon lifes latþeow lifweg metan; swegl siðe weold, sæmen æfter foron flodwege. Folc wæs on salum, hlud herges cyrm. Heofonbeacen astah æfena gehwam, oðer wundor, syllic æfter sunne setlrade beheold, ofer leodwerum lige scinan, byrnende beam. Blace stodon ofer sceotendum scire leoman; scinon scyldhreoðan, sceado swiðredon, neowle nihtscuwan neah ne mihton heolstor ahydan; heofoncandel barn. Niwe nihtweard nyde sceolde wician ofer weredum, þy læs him westengryre, har hæðbroga, holmegum wederum on ferclamme ferhð getwæfde. Hæfde foregenga fyrene loccas, blace beamas; bellegsan hweop in þam hereþreate, hatan lige, þæt he on westenne werod forbærnde, nymðe hie modhwate Moyses hyrde. Scean scir werod, scyldas lixton, gesawon randwigan rihte stræte, segn ofer sweoton, oðþæt sæfæsten landes æt ende leodmægne forstod, fus on forðweg. Fyrdwic aras; wyrpton hie werige, wiste genægdon modige meteþegnas, hyra mægen beton. Bræddon æfter beorgum, siððan byme sang, flotan feldhusum. Þa wæs feorðe wic, randwigena ræst, be þan readan sæ. Ðær on fyrd hyra færspell becwom, oht inlende. Egsan stodan, wælgryre weroda; wræcmon gebad laðne lastweard, se ðe him lange ær eðelleasum onnied gescraf, wean witum fæst. Wære ne gymdon, ðeah þe se yldra cyning ær ge Þa wearð yrfeweard ingefolca, manna æfter maðmum, þæt he swa miceles geðah. Ealles þæs forgeton siððan grame wurdon Egypta cyn ymbe antwig; ða heo his mægwinum morðor fremedon, wroht berenedon, wære fræton. Wæron heaðowylmas heortan getenge, mihtmod wera; manum treowum woldon hie þæt feorhlean facne gyldan, þætte hie þæt dægweorc dreore gebohte, Moyses leode, þær him mihtig god on ðam spildsiðe spede forgefe. Þa him eorla mod ortrywe wearð siððan hie gesawon of suðwegum fyrd Faraonis forð ongangan, oferholt wegan, eored lixan, (garas trymedon, guð hwearfode, blicon bordhreoðan, byman sungon), þufas þunian, þeod mearc tredan, on hwæl Hreopon herefugolas, hilde grædige, deawigfeðere ofer drihtneum, wonn wælceasega. Wulfas sungon atol æfenleoð ætes on wenan, carleasan deor, cwyldrof beodan on laðra last leodmægnes fyl. Hreopon mearcweardas middum nihtum, fleah fæge gast, folc wæs gehæged. Hwilum of þam werode wlance þegnas mæton milpaðas meara bogum. Him þær segncyning wið þone segn foran, manna þengel, mearcþreate rad; guðweard gumena grimhelm gespeon, cyning cinberge, (cumbol lixton), wiges on wenum, wælhlencan sceoc, het his hereciste healdan georne fæst fyrdgetrum. Freond onsegon laðum eagan landmanna cyme. Ymb hine wægon wigend unforhte, hare heorowulfas hilde gretton, þurstige þræcwiges, þeodenholde. Hæfde him alesen leoda dugeðe tireadigra twa þusendo, þæt wæron cyningas and cneowmagas, on þæt eade riht, æðelum deore. Forðon anra gehwilc ut alædde wæpnedcynnes, wigan æghwilcne þara þe he on ðam fyrste findan mihte. Wæron ingemen ealle ætgædere, cyningas on corðre. Cuð oft gebad horn on heape to hwæs hægstealdmen, guðþreat gumena, gearwe bæron. Swa þær eorp werod, ecan læddon, lað æfter laðum, leodmægnes worn, þusendmælum; þider wæron fuse. Hæfdon hie gemynted to þam mægenheapum to þam ærdæge Israhela cynn billum abreotan on hyra broðorgyld. Forþon wæs in wicum wop up ahafen, atol æfenleoð, egesan stodon, weredon wælnet, þa se woma cwom. Flugon frecne spel, feond wæs anmod, werud wæs wigblac, oðþæt wlance forsceaf mihtig engel, se ða menigeo beheold, þæt þær gelaðe mid him leng ne mihton geseon tosomne; sið wæs gedæled. Hæfde nydfara nihtlangne fyrst, þeah ðe him on healfa gehwam hettend seomedon, mægen oððe merestream; nahton maran hwyrft. Wæron orwenan eðelrihtes, sæton æfter beorgum in blacum reafum, wean on wenum; wæccende bad eall seo sibgedriht somod ætgædere maran mægenes, oð Moyses bebead eorlas on uhttid ærnum bemum folc somnigean, frecan arisan, habban heora hlencan, hycgan on ellen, beran beorht searo, beacnum cigean sweot sande near. Snelle gemundon weardas wigleoð, werod wæs gefysed, brudon ofer burgum, (byman gehyrdon), flotan feldhusum, fyrd wæs on ofste. Siððan hie getealdon wið þam teonhete on þam forðherge feðan twelfe moderofra; mægen wæs onhrered. Wæs on anra gehwam æðelan cynnes alesen under lindum leoda duguðe on folcgetæl fiftig cista; hæfde cista gehwilc cuðes werodes garberendra, guðfremmendra, X hund geteled, tireadigra. Þæt wæs wiglic werod; wace ne gretton in þæt rincgetæl ræswan herges, þa þe for geoguðe gyt ne mihton under bordhreoðan breostnet wera wið flane feond folmum werigean, ne him bealubenne gebiden hæfdon ofer linde lærig, licwunde swor, gylpplegan gares. Gamele ne moston, hare heaðorincas, hilde onþeon, gif him modheapum mægen swiðrade, ac hie be wæstmum on wig curon, hu in leodscipe læstan wolde mod mid aran, eac þan mægnes cræft, garbeames feng. Þa wæs handrofra here ætgædere, fus forðwegas. Fana up gerad, beama beorhtost; bidon ealle þa gen hwonne siðboda sæstreamum neah leoht ofer lindum lyftedoras bræc. Ahleop þa for hæleðum hildecalla, bald beohata, bord up ahof, heht þa folctogan fyrde gestillan, þenden modiges meðel monige gehyrdon. Wolde reordigean rices hyrde ofer hereciste halgan stefne, werodes wisa wurðmyndum spræc: “Ne beoð ge þy forhtran, þeah þe Faraon brohte sweordwigendra side hergas, eorla unrim! Him eallum wile mihtig drihten þurh mine hand to dæge þissum dædlean gyfan, þæt hie lifigende leng ne moton ægnian mid yrmðum Israhela cyn. Ne willað eow andrædan deade feðan, fæge ferhðlocan, fyrst is æt ende lænes lifes. Eow is lar godes abroden of breostum. Ic on beteran ræd, þæt ge gewurðien wuldres aldor, and eow liffrean lissa bidde, sigora gesynto, þær ge siðien. Þis is se ecea Abrahames god, frumsceafta frea, se ðas fyrd wereð, modig and mægenrof, mid þære miclan hand.” Hof ða for hergum hlude stefne lifigendra leod, þa he to leodum spræc: “Hwæt, ge nu eagum to on lociað, folca leofost, færwundra sum, hu ic sylfa sloh and þeos swiðre hand grene tacne garsecges deop. Yð up færeð, ofstum wyrceð wæter wealfæsten. Wegas syndon dryge, haswe herestræta, holm gerymed, ealde staðolas, þa ic ær ne gefrægn ofer middangeard men geferan, fage feldas, þa forð heonon in ece tid yðe þeahton, sælde sægrundas. Suðwind fornam bæðweges blæst, brim is areafod, sand sæcir spaw. Ic wat soð gere þæt eow mihtig god miltse gecyðde, eorlas ærglade. Ofest is selost þæt ge of feonda fæðme weorðen, nu se agend up arærde reade streamas in randgebeorh. Syndon þa foreweallas fægre gestepte, wrætlicu wægfaru, oð wolcna hrof.” Æfter þam wordum werod eall aras, modigra mægen. Mere stille bad. Hofon herecyste hwite linde, segnas on sande. Sæweall astah, uplang gestod wið Israhelum andægne fyrst. Wæs seo eorla gedriht anes modes, fæstum fæðmum freoðowære heold. Nalles hige gehyrdon haliges lare, siððan leofes leoþ læste near sweg swiðrode and sances bland. Þa þæt feorðe cyn fyrmest eode, wod on wægstream, wigan on heape, ofer grenne grund, Iudisc feða on orette on uncuð gelad for his mægwinum. Swa him mihtig god þæs dægweorces deop lean forgeald, siððan him gesælde sigorworca hreð, þæt he ealdordom agan sceolde ofer cynericu, cneowmaga blæd. Hæfdon him to segne, þa hie on sund stigon, ofer bordhreoðan beacen aræred in þam garheape, gyldenne leon, drihtfolca mæst, deora cenost. Be þam herewisan hynðo ne woldon be him lifigendum lange þolian, þonne hie to guðe garwudu rærdon ðeoda ænigre. Þracu wæs on ore, heard handplega, hægsteald modige wæpna wælslihtes, wigend unforhte, bilswaðu blodige, beadumægnes ræs, grimhelma gegrind, þær Iudas for. Æfter þære fyrde flota modgade, Rubenes sunu. Randas bæron sæwicingas ofer sealtne mersc, manna menio; micel angetrum eode unforht. He his ealdordom synnum aswefede, þæt he siðor for on leofes last. Him on leodsceare frumbearnes riht freobroðor oðþah, ead and æðelo; he wæs gearu swa þeah. Þær forð æfter him folca þryðum sunu Simeones sweotum comon; þridde þeodmægen (þufas wundon ofer garfare) guðcyste onþrang deawig sceaftum. Dægwoma becwom ofer garsecge, godes beacna sum, morgen mæretorht; mægen forð gewat. Þa þær folcmægen for æfter oðrum, isernhergum. An wisode mægenþrymmum mæst, þy he mære wearð, on forðwegas folc æfter wolcnum, cynn æfter cynne. Cuðe æghwilc mægburga riht, swa him Moises bead, eorla æðelo. Him wæs an fæder, leof leodfruma, landriht geþah, frod on ferhðe, freomagum leof. Cende cneowsibbe cenra manna heahfædera sum, halige þeode, Israela cyn, onriht godes, swa þæt orþancum ealde reccað þa þe mægburge mæst gefrunon, frumcyn feora, fæderæðelo gehwæs. Niwe flodas Noe oferlað, þrymfæst þeoden, mid his þrim sunum, þone deopestan drencefloda þara ðe gewurde on woruldrice. Hæfde him on hreðre halige treowa; forþon he gelædde ofer lagustreamas maðmhorda mæst, mine gefræge. On feorhgebeorh foldan hæfde eallum eorðcynne ece lafe, frumcneow gehwæs, fæder and moder tuddorteondra, geteled rime mismicelra þonne men cunnon, snottor sæleoda. Eac þon sæda gehwilc on bearm scipes beornas feredon, þara þe under heofonum hæleð bryttigað. Swa þæt wise men wordum secgað þæt from Noe nigoða wære fæder Abrahames on folctale. Þæt is se Abraham se him engla god naman niwan asceop; eac þon neah and feor halige heapas in gehyld bebead, werþeoda geweald; he on wræce lifde. Siððan he gelædde leofost feora haliges hæsum; heahlond stigon sibgemagas, on Seone beorh. Wære hie þær fundon, wuldor gesawon, halige heahtreowe, swa hæleð gefrunon. Þær eft se snottra sunu Dauides, wuldorfæst cyning, witgan larum getimbrede tempel gode, alh haligne, eorðcyninga se wisesta on woruldrice, heahst and haligost, hæleðum gefrægost, mæst and mærost, þara þe manna bearn, fira æfter foldan, folmum geworhte. To þam meðelstede magan gelædde Abraham Isaac. Adfyr onbran; fyrst ferhðbana no þy fægenra wæs. Wolde þone lastweard lige gesyllan, in bælblyse beorna selost, his swæsne sunu to sigetibre, angan ofer eorðan yrfelafe, feores frofre, ða he swa forð gebad, leodum to lafe, langsumne hiht. He þæt gecyðde, þa he þone cniht genam fæste mid folmum, folccuð geteam ealde lafe, (ecg grymetode), þæt he him lifdagas leofran ne wisse þonne he hyrde heofoncyninge. Up aræmde Abraham þa; se eorl wolde slean eaferan sinne unweaxenne, ecgum reodan magan mid mece, gif hine metod lete. Ne wolde him beorht fæder bearn ætniman, halig tiber, ac mid handa befeng. Þa him styran cwom stefn of heofonum, wuldres hleoðor, word æfter spræc: “Ne sleh þu, Abraham, þin agen bearn, sunu mid sweorde! Soð is gecyðed, nu þin cunnode cyning alwihta, þæt þu wið waldend wære heolde, fæste treowe, seo þe freoðo sceal in lifdagum lengest weorðan, awa to aldre unswiciendo. Hu þearf mannes sunu maran treowe? Ne behwylfan mæg heofon and eorðe his wuldres word, widdra and siddra þonne befæðman mæge foldan sceattas, eorðan ymbhwyrft and uprodor, garsecges gin and þeos geomre lyft. He að swereð, engla þeoden, wyrda waldend and wereda god, soðfæst sigora, þurh his sylfes lif, þæt þines cynnes and cneowmaga, randwiggendra, rim ne cunnon, yldo ofer eorðan, ealle cræfte to gesecgenne soðum wordum, nymðe hwylc þæs snottor in sefan weorðe þæt he ana mæge ealle geriman stanas on eorðan, steorran on heofonum, sæbeorga sand, sealte yða; ac hie gesittað be sæm tweonum oð Egipte incaðeode land Cananea, leode þine, freobearn fæder, folca selost.” Folc wæs afæred, flodegsa becwom gastas geomre, geofon deaðe hweop. Wæron beorhhliðu blode bestemed, holm heolfre spaw, hream wæs on yðum, wæter wæpna ful, wælmist astah. Wæron Egypte eft oncyrde, flugon forhtigende, fær ongeton, woldon herebleaðe hamas findan, gylp wearð gnornra. Him ongen genap atol yða gewealc, ne ðær ænig becwom herges to hame, ac behindan beleac wyrd mid wæge. Þær ær wegas lagon, mere modgode, mægen wæs adrenced. Streamas stodon, storm up gewat heah to heofonum, herewopa mæst. Laðe cyrmdon, (lyft up geswearc), fægum stæfnum, flod blod gewod. Randbyrig wæron rofene, rodor swipode meredeaða mæst, modige swulton, cyningas on corðre, cyre swiðrode sæs æt ende. Wigbord scinon heah ofer hæleðum, holmweall astah, merestream modig. Mægen wæs on cwealme fæste gefeterod, forðganges weg searwum æsæled, sand basnodon, witodre fyrde, hwonne waðema stream, sincalda sæ, sealtum yðum æflastum gewuna ece staðulas, nacud nydboda, neosan come, fah feðegast, se ðe feondum geneop. Wæs seo hæwene lyft heolfre geblanden, brim berstende blodegesan hweop, sæmanna sið, oðþæt soð metod þurh Moyses hand modge rymde, wide wæðde, wælfæðmum sweop. Flod famgode, fæge crungon, lagu land gefeol, lyft wæs onhrered, wicon weallfæsten, wægas burston, multon meretorras, þa se mihtiga sloh mid halige hand, heofonrices weard, on werbeamas. Wlance ðeode ne mihton forhabban helpendra pað, merestreames mod, ac he manegum gesceod gyllende gryre. Garsecg wedde, up ateah, on sleap. Egesan stodon, weollon wælbenna. Witrod gefeol heah of heofonum handweorc godes, famigbosma flodwearde sloh, unhleowan wæg, alde mece, þæt ðy deaðdrepe drihte swæfon, synfullra sweot. Sawlum lunnon fæste befarene, flodblac here, siððan hie on bugon brun yppinge, modewæga mæst. Mægen eall gedreas ða gedrencte wæron dugoð Egypta, Faraon mid his folcum. He onfond hraðe, siððan grund gestah godes andsaca, þæt wæs mihtigra mereflodes weard; wolde heorufæðmum hilde gesceadan, yrre and egesfull. Egyptum wearð þæs dægweorces deop lean gesceod, forðam þæs heriges ham eft ne com ealles ungrundes ænig to lafe, þætte sið heora secgan moste, bodigean æfter burgum bealospella mæst, hordwearda hryre, hæleða cwenum, ac þa mægenþreatas meredeað geswealh, spelbodan eac. Se ðe sped ahte, ageat gylp wera. Hie wið god wunnon! Þanon Israhelum ece rædas on merehwearfe Moyses sægde, heahþungen wer, halige spræce, deop ærende. Dægword nemnað swa gyt werðeode, on gewritum findað doma gehwilcne, þara ðe him drihten bebead on þam siðfate soðum wordum, gif onlucan wile lifes wealhstod, beorht in breostum, banhuses weard, ginfæsten god gastes cægon. Run bið gerecenod, ræd forð gæð, hafað wislicu word on fæðme, wile meagollice modum tæcan þæt we gesne ne syn godes þeodscipes, metodes miltsa. He us ma onlyhð, nu us boceras beteran secgað lengran lifwynna. Þis is læne dream, wommum awyrged, wreccum alyfed, earmra anbid. Eðellease þysne gystsele gihðum healdað, murnað on mode, manhus witon fæst under foldan, þær bið fyr and wyrm, open ece scræf. Yfela gehwylces swa nu regnþeofas rice dælað, yldo oððe ærdeað. Eftwyrd cymð, mægenþrymma mæst ofer middangeard, dæg dædum fah. Drihten sylfa on þam meðelstede manegum demeð, þonne he soðfæstra sawla lædeð, eadige gastas, on uprodor, þær is leoht and lif, eac þon lissa blæd; dugoð on dreame drihten herigað, weroda wuldorcyning, to widan feore. Swa reordode ræda gemyndig manna mildost, mihtum swiðed, hludan stefne; here stille bad witodes willan, wundor ongeton, modiges muðhæl; he to mænegum spræc: “Micel is þeos menigeo, mægenwisa trum, fullesta mæst, se ðas fare lædeð; hafað us on Cananea cyn gelyfed burh and beagas, brade rice; wile nu gelæstan þæt he lange gehet mid aðsware, engla drihten, in fyrndagum fæderyncynne, gif ge gehealdað halige lare, þæt ge feonda gehwone forð ofergangað, gesittað sigerice be sæm tweonum, beorselas beorna. Bið eower blæd micel!” Æfter þam wordum werod wæs on salum, sungon sigebyman, (segnas stodon), on fægerne sweg; folc wæs on lande, hæfde wuldres beam werud gelæded, halige heapas, on hild godes. Life gefegon þa hie oðlæded hæfdon feorh of feonda dome, þeah ðe hie hit frecne geneðdon, weras under wætera hrofas. Gesawon hie þær weallas standan, ealle him brimu blodige þuhton, þurh þa heora beadosearo wægon. Hreðdon hildespelle, siððan hie þam herge wiðforon; hofon hereþreatas hlude stefne, for þam dædweorce drihten heredon, weras wuldres sang; wif on oðrum, folcsweota mæst, fyrdleoð golan aclum stefnum, eallwundra fela. Þa wæs eðfynde Afrisc neowle on geofones staðe golde geweorðod. Handa hofon halswurðunge, bliðe wæron, bote gesawon, heddon herereafes, hæft wæs onsæled. Ongunnon sælafe segnum dælan on yðlafe, ealde madmas, reaf and randas. Heo on riht sceodon gold and godweb, Iosepes gestreon, wera wuldorgesteald. Werigend lagon on deaðstede, drihtfolca mæst. DANIEL Gefrægn ic Hebreos eadge lifgean in Hierusalem, goldhord dælan, cyningdom habban, swa him gecynde wæs, siððan þurh metodes mægen on Moyses hand wearð wig gifen, wigena mænieo, and hie of Egyptum ut aforon, mægene micle. Þæt wæs modig cyn! Þenden hie þy rice rædan moston, burgum wealdan, wæs him beorht wela. Þenden þæt folc mid him hiera fæder wære healdan woldon, wæs him hyrde god, heofonrices weard, halig drihten, wuldres waldend. Se ðam werude geaf mod and mihte, metod alwihta, þæt hie oft fela folca feore gesceodon, heriges helmum, þara þe him hold me wæs, oðþæt hie wlenco anwod æt winþege deofoldædum, druncne geðohtas. Þa hie æcræftas ane forleton, metodes mægenscipe, swa no man scyle his gastes lufan wið gode dælan. Þa geseah ic þa gedriht in gedwolan hweorfan, Israhela cyn unriht don, wommas wyrcean. Þæt wæs weorc gode! Oft he þam leodum to lare sende, heofonrices weard, halige gastas, þa þam werude wisdom budon. Hie þære snytro soð gelyfdon lytle hwile, oðþæt hie langung beswac eorðan dreamas eces rædes, þæt hie æt siðestan sylfe forleton drihtnes domas, curon deofles cræft. Þa wearð reðemod rices ðeoden, unhold þeodum þam þe æhte geaf. Wisde him æt frymðe, ða ðe on fruman ær ðon wæron mancynnes metode dyrust, dugoða dyrust, drihtne leofost; herepað tæhte to þære hean byrig, eorlum elðeodigum, on eðelland þær Salem stod searwum afæstnod, weallum geweorðod. To þæs witgan foron, Caldea cyn, to ceastre forð, þær Israela æhta wæron, bewrigene mid weorcum; to þam þæt werod gefor, mægenþreat mære, manbealwes georn. Awehte þone wælnið wera aldorfrea, Babilones brego, on his burhstede, Nabochodonossor, þurh niðhete, þæt he secan ongan sefan gehygdum hu he Israelum eaðost meahte þurh gromra gang guman oðþringan. Gesamnode þa suðan and norðan wælhreow werod, and west foran herige hæðencyninga to þære hean byrig. Israela eðelweardas hæfdon lufan, lifwelan, þenden hie let metod. Þa ic eðan gefrægn ealdfeonda cyn winburh wera. Þa wigan ne gelyfdon, bereafodon þa receda wuldor readan golde, since and seolfre, Salomones templ. Gestrudan gestreona under stanhliðum, swilc eall swa þa eorlas agan sceoldon, oðþæt hie burga gehwone abrocen hæfdon, þara þe þam folce to friðe stodon. Geholdon him to huðe hordwearda gestreon, feoh and frætwa, swilc þær funden wæs, and þa mid þam æhtum eft siðedon, and gelæddon eac on langne sið Israela cyn, on eastwegas to Babilonia, beorna unrim, under hand hæleð hæðenum deman. Nabochodonossor him on nyd dyde Israela bearn ofer ealle lufen, wæpna lafe to weorcþeowum. Onsende þa sinra þegna worn þæs werudes west toferan, þæt him þara leoda land geheolde, eðne eðel, æfter Ebreum. Het þa secan sine gerefan geond Israela earme lafe, hwilc þære geogoðe gleawost wære boca bebodes, þe þær brungen wæs. Wolde þæt þa cnihtas cræft leornedon, þæt him snytro on sefan secgan mihte, nales ðy þe he þæt moste oððe gemunan wolde þæt he þara gifena gode þancode þe him þær to duguðe drihten scyrede. Þa hie þær fundon þry freagleawe æðele cnihtas and æfæste, ginge and gode in godsæde; an wæs Annanias, oðer Azarias, þridda Misael, metode gecorene. Þa þry common to þeodne foran, hearde and higeþancle, þær se hæðena sæt, cyning corðres georn, in Caldea byrig. Þa hie þam wlancan wisdom sceoldon, weras Ebrea, wordum cyðan, higecræft heane, þurh halig mod, þa se beorn bebead, Babilone weard, swiðmod cyning, sinum þegnum, þæt þa frumgaras be feore dæde, þæt þam gengum þrym gad ne wære wiste ne wæde in woruldlife. Þa wæs breme Babilone weard, mære and modig ofer middangeard, egesful ylda bearnum. No he æ fremede, ac in oferhygde æghwæs lifde. Þa þam folctogan on frumslæpe, siððan to reste gehwearf rice þeoden, com on sefan hwurfan swefnes woma, hu woruld wære wundrum geteod, ungelic yldum oð edsceafte. Wearð him on slæpe soð gecyðed, þætte rices gehwæs reðe sceolde gelimpan, eorðan dreamas, ende wurðan. Þa onwoc wulfheort, se ær wingal swæf, Babilone weard. Næs him bliðe hige, ac him sorh astah, swefnes woma. No he gemunde þæt him meted wæs. Het þa tosomne sinra leoda þa wiccungdom widost bæron, frægn þa ða mænigeo hwæt hine gemætte, þenden reordberend reste wunode. Wearð he on þam egesan acol worden, þa he ne wisse word ne angin swefnes sines; het him secgan þeah. Þa him unbliðe andswaredon deofolwitgan (næs him dom gearu to asecganne swefen cyninge): “Hu magon we swa dygle, drihten, ahicgan on sefan þinne, hu ðe swefnede, oððe wyrda gesceaft wisdom bude, gif þu his ærest ne meaht or areccan?” Þa him unbliðe andswarode wulfheort cyning, witgum sinum: “Næron ge swa eacne ofer ealle men modgeþances swa ge me sægdon, and þæt gecwædon, þæt ge cuðon mine aldorlege, swa me æfter wearð, oððe ic furðor findan sceolde. Nu ge mætinge mine ne cunnon, þa þe me for werode wisdom berað. Ge sweltað deaðe, nymþe ic dom wite soðan swefnes, þæs min sefa myndgað.” Ne meahte þa seo mænigeo on þam meðelstede þurh witigdom wihte aþencean ne ahicgan, þa hit forhæfed gewearð þætte hie sædon swefn cyninge, wyrda gerynu, oðþæt witga cwom, Daniel to dome, se wæs drihtne gecoren, snotor and soðfæst, in þæt seld gangan. Se wæs ordfruma earmre lafe þære þe þam hæðenan hyran sceolde. Him god sealde gife of heofnum þurh hleoðorcwyde haliges gastes, þæt him engel godes eall asægde swa his mandrihten gemæted wearð. Ða eode Daniel, þa dæg lyhte, swefen reccan sinum frean, sægde him wislice wereda gesceafte, þætte sona ongeat swiðmod cyning ord and ende þæs þe him ywed wæs. Ða hæfde Daniel dom micelne, blæd in Babilonia mid bocerum, siððan he gesæde swefen cyninge, þæt he ær for fyrenum onfon ne meahte, Babilonie weard, in his breostlocan. No hwæðere þæt Daniel gedon mihte þæt he wolde metodes mihte gelyfan, ac he wyrcan ongan weoh on felda þam þe deormode Diran heton, se wæs on ðære ðeode ðe swa hatte, bresne Babilonige. Þære burge weard anne manlican ofer metodes est, gyld of golde, gumum arærde, for þam þe gleaw ne wæs, gumrices weard, reðe and rædleas, riht Þa wearð hæleða hlyst þa hleoðor cwom byman stefne ofer burhware. Þa hie for þam cumble on cneowum sæton, onhnigon to þam herige hæðne þeode, wurðedon wihgyld, ne wiston wræstran ræd, efndon unrihtdom, swa hyra aldor dyde, mane gemenged, mode gefrecnod. Fremde folcmægen, swa hyra frea ærest, unræd efnde, (him þæs æfter becwom yfel endelean), unriht dyde. Þær þry wæron on þæs þeodnes byrig, eorlas Israela, þæt hie a noldon hyra þeodnes dom þafigan onginnan, þæt hie to þam beacne gebedu rærde, ðeah ðe ðær on herige byman sungon. Ða wæron æðelum god Abrahames bearn, wæron wærfæste, wiston drihten ecne uppe, ælmihtigne. Cnihtas cynegode cuð gedydon, þæt hie him þæt gold to gode noldon habban ne healdan, ac þone hean cyning, gasta hyrde, ðe him gife sealde. Oft hie to bote balde gecwædon þæt hie þæs wiges wihte ne rohton, ne hie to þam gebede mihte gebædon hæðen heriges wisa, þæt hie þider hweorfan wolden, guman to þam gyldnan gylde, þe he him to gode geteode. Þegnas þeodne sægdon þæt hie þære geþeahte wæron, hæftas hearan, in þisse hean byrig, þa þis hegan ne willað, ne þysne wig wurðigean, þe ðu þe to wuldre wundrum teodest. Ða him bolgenmod Babilone weard yrre andswarode, eorlum onmælde grimme þam gingum, and geocre oncwæð, þæt hie gegnunga gyldan sceolde oððe þrowigean þreanied micel, frecne fyres wylm, nymðe hie friðes wolde wilnian to þam wyrrestan, weras Ebrea, guman to þam golde, þe he him to gode teode. Noldon þeah þa hyssas hyran larum in hige hæðnum. Hogedon georne þæt æ godes ealle gelæste, and ne awacodon wereda drihtne, ne þan mæ gehwurfe in hæðendom, ne hie to facne freoðo wilnedan, þeah þe him se bitera deað geboden wære. Þa wearð yrre anmod cyning, het he ofn onhætan to cwale cnihta feorum forðam þe hie his cræftas onsocon. Þa he wæs gegleded, swa he grimmost mihte, frecne fyres lige, þa he þyder folc samnode, and gebindan het, Babilone weard, grim and gealhmod, godes spelbodan. Het þa his scealcas scufan þa hyssas in bælblyse, beornas geonge. Gearo wæs se him geoce gefremede; þeah þe hie swa grome nydde in fæðm fyres lige, hwæðere heora feorh generede mihtig metodes weard. Swa þæt mænige gefrunon, halige him þær help geteode, sende him of hean rodore god, gumena weard, gast þone halgan. Engel in þone ofn innan becwom þær hie þæt aglac drugon, freobearn fæðmum beþeahte under þam fyrenan hrofe. Ne mihte þeah heora wlite gewemman owiht wylm þæs wæfran liges, þa hie se waldend nerede. Hreohmod wæs se hæðena þeoden, het hie hraðe bærnan. Æled wæs ungescead micel. Þa wæs se ofen onhæted, isen eall ðurhgleded. Hine ðær esnas mænige wurpon wudu on innan, swa him wæs on wordum gedemed; bæron brandas on bryne blacan fyres, (wolde wulfheort cyning wall onsteallan, iserne ymb æfæste), oðþæt up gewat lig ofer leofum and þurh lust gesloh micle mare þonne gemet wære. Ða se lig gewand on laðe men, hæðne of halgum. Hyssas wæron bliðemode, burnon scealcas ymb ofn utan, alet gehwearf teonfullum on teso. Ðær to geseah Babilone brego. Bliðe wæron eorlas Ebrea, ofestum heredon drihten on dreame, dydon swa hie cuðon ofne on innan, aldre generede. Guman glædmode god wurðedon, under þæs fæðme þe geflymed wearð frecne fyres hæto. Freobearn wurdon alæten liges gange, ne hie him þær lað gedydon. Næs him se sweg to sorge ðon ma þe sunnan scima, ne se bryne beot mæcgum þe in þam beote wæron, ac þæt fyr fyr scyde to ðam þe ða scylde worhton, hwearf on þa hæðenan hæftas fram þam halgan cnihton, werigra wlite minsode, þa ðe ðy worce gefægon. Geseah ða swiðmod cyning, ða he his sefan ontreowde, wundor on wite agangen; him þæt wræclic þuhte. Hyssas hale hwurfon in þam hatan ofne, ealle æfæste ðry; him eac þær wæs an on gesyhðe, engel ælmihtiges. Him þær on ofne owiht ne derede, ac wæs þær inne ealles gelicost efne þonne on sumera sunne scineð, and deaw dryge dryge on dæge weorðeð, winde geondsawen. Þæt wæs wuldres god þe hie generede wið þam niðhete. Ða Azarias ingeþancum hleoðrade halig þurh hatne lig, dreag dæda georn, drihten herede, wer womma leas, and þa word acwæð: “Metod alwihta, hwæt! Þu eart mihtum swið niðas to nergenne. Is þin nama mære, wlitig and wuldorfæst ofer werðeode. Siendon þine domas in daga gehwam soðe and geswiðde and gesigefæste, swa þu eac sylfa eart. Syndon þine willan on woruldspedum rihte and gerume, rodora waldend. Geoca user georne nu, gasta scyppend, and þurh hyldo help, halig drihten, nu we þec for þreaum and for ðeonydum and for eaðmedum arna biddað, lige belegde. We ðæs lifgende worhton on worulde, eac ðon wom dyde user yldran; for oferhygdum bræcon bebodo burhsittende, had oferhogedon halgan lifes. Siendon we towrecene geond widne grund, heapum tohworfene, hyldelease; is user lif geond landa fela fracoð and gefræge folca manegum, þa usic bewræcon to þæs wyrrestan eorðcyninga æhta gewealde, on hæft heorugrimra, and we nu hæðenra þeowned þoliað. Þæs þe þanc sie, wereda wuldorcyning, þæt þu us þas wrace teodest. Ne forlet þu usic ane, ece drihten, for ðam miltsum ðe ðec men hligað, and for ðam treowum þe þu, tirum fæst, niða nergend, genumen hæfdest to Abrahame and to Isaace and to Iacobe, gasta scyppend. Þu him þæt gehete þurh hleoðorcwyde, þæt þu hyra frumcyn in fyrndagum ican wolde, þætte æfter him on cneorissum cenned wurde, and seo mænigeo mære wære, had to hebbanne swa heofonsteorran bebugað bradne hwyrft, oððe brimfaroþes, sæfaroða sand, geond sealtne wæg in eare gryndeð, þæt his unrim a in wintra worn wurðan sceolde. Fyl nu frumspræce, ðeah heora fea lifigen! Wlitiga þinne wordcwyde and þin wuldor on us! Gecyð cræft and miht þæt þa Caldeas and folca fela gefrigen habbað, ða þe under heofenum hæðene lifigeað, and þæt þu ana eart ece drihten, weroda waldend, woruldgesceafta, sigora settend, soðfæst metod!” Swa se halga wer hergende wæs metodes miltse and his mihta sped rehte þurh reorde. Ða of roderum wæs engel ælbeorht ufan onsended, wlitescyne wer on his wuldorhaman, se him cwom to frofre and to feorhnere mid lufan and mid lisse. Se ðone lig tosceaf, halig and heofonbeorht, hatan fyres, tosweop hine and toswende þurh þa swiðan miht, ligges leoman, þæt hyra lice ne wæs owiht geegled, ac he on andan sloh fyr on feondas for fyrendædum. Þa wæs on þam ofne, þær se engel becwom, windig and wynsum, wedere gelicost þonne hit on sumeres tid sended weorðeð dropena drearung on dæges hwile, wearmlic wolcna scur. Swylc bið wedera cyst, swylc wæs on þam fyre frean mihtum halgum to helpe. Wearð se hata lig todrifen and todwæsced þær þa dædhwatan geond þone ofen eodon, and se engel mid, feorh nerigende, se ðær feorða wæs, Annanias and Azarias and Misael. Þær þa modhwatan þry on geðancum ðeoden heredon, bædon bletsian bearn Israela eall landgesceaft ecne drihten, ðeoda waldend. Swa hie þry cwædon, modum horsce, þurh gemæne word: “Ðe gebletsige, bylywit fæder, woruldcræfta wlite and weorca gehwilc! Heofonas and englas, and hluttor wæter, þa ðe ofer roderum on rihtne gesceaft wuniað in wuldre, ða þec wurðiað! And þec, ælmihtig, ealle gesceafte, rodorbeorhtan tunglu, þa þe ryne healdað, sunna and mona, sundor anra gehwilc herige in hade! And heofonsteorran, deaw and deor scur, ða ðec domige! And þec, mihtig god, gastas lofige! Byrnende fyr and beorht sumor nergend hergað! Niht somod and dæg, and þec landa gehwilc, leoht and þeostro, herige on hade, somod hat and ceald! And þec, frea mihtig, forstas and snawas, winterbiter weder and wolcenfaru, lofige on lyfte! And þec ligetu, blace, berhtmhwate, þa þec bletsige! Eall eorðan grund, ece drihten, hyllas and hrusan and hea beorgas, sealte sæwægas, soðfæst metod, eastream yða and upcyme, wætersprync wylla, ða ðec wurðiað! Hwalas ðec herigað, and hefonfugolas, lyftlacende, þa ðe lagostreamas, wæterscipe wecgað! And wildu deor and neata gehwilc naman bletsie! And manna bearn modum lufiað, and þec Israela, æhta scyppend, herigað in hade, herran sinne! And þec haligra heortan cræftas, soðfæstra gehwæs sawle and gastas, lofiað liffrean, lean sellende eallum eadmodum, ece drihten! Annanias ðec and Adzarias and Misael metod domige breostgeðancum! We þec bletsiað, frea folca gehwæs, fæder ælmihtig, soð sunu metodes, sawla nergend, hæleða helpend, and þec, halig gast, wurðiað in wuldre, witig drihten! We ðec herigað, halig drihten, and gebedum bremað! Þu gebletsad eart, gewurðad wideferhð ofer worulde hrof, heahcyning heofones, halgum mihtum, lifes leohtfruma, ofer landa gehwilc!” Ða þæt ehtode ealdor þeode, Nabochodonossor, wið þam nehstum folcgesiðum: “Þæt eower fela geseah, þeode mine, þæt we þry sendon, geboden to bæle in byrnende fyres leoman. Nu ic þær feower men geseo to soðe, nales me sefa leogeð.” Ða cwæð se ðe wæs cyninges ræswa, wis and wordgleaw: “Þæt is wundra sum þæt we ðær eagum on lociað. Geðenc, ðeoden min, þine gerysna! Ongyt georne hwa þa gyfe sealde gingum gædelingum! Hie god herigað, anne ecne, and ealles him be naman gehwam on neod sprecað, þanciað þrymmes þristum wordum, cweðað he sie ana ælmihtig god, witig wuldorcyning, worlde and heofona. Aban þu þa beornas, brego Caldea, ut of ofne. Nis hit owihtes god þæt hie sien on þam laðe leng þonne þu þurfe.” Het þa se cyning to him cnihtas gangan. Hyssas hearde hyrdon lare, cyrdon cynegode swa hie gecyðde wæron, hwurfon hæleð geonge to þam hæðenan foran. Wæron þa bende forburnene þe him on banum lagon, laðsearo leoda cyninges, and hyra lice geborgen. Næs hyra wlite gewemmed, ne nænig wroht on hrægle, ne feax fyre beswæled, ac hie on friðe drihtnes of ðam grimman gryre glade treddedon, gleawmode guman, on gastes hyld. Ða gewat se engel up secan him ece dreamas on heanne hrof heofona rices, heh þegn and hold halgum metode. Hæfde on þam wundre gewurðod ðe þa gewyrhto ahton. Hyssas heredon drihten for þam hæðenan folce, septon hie soðcwidum and him sædon fela soðra tacna, oðþæt he sylfa gelyfde þæt se wære mihta waldend se ðe hie of ðam mirce generede. Gebead þa se bræsna Babilone weard swiðmod sinum leodum, þæt se wære his aldre scyldig, se ðæs onsoce þætte soð wære mære mihta waldend, se hie of þam morðre alysde. Agæf him þa his leoda lafe þe þær gelædde wæron on æht ealdfeondum, þæt hie are hæfdon. Wæs heora blæd in Babilone, siððan hie þone bryne fandedon, dom wearð æfter duguðe gecyðed, siððan hie drihtne gehyrdon. Wæron hyra rædas rice, siððan hie rodera waldend, halig heofonrices weard, wið þone hearm gescylde. Þa ic secan gefrægn soðum wordum, siððan he wundor onget, Babilone weard, þurh fyres bryne, hu þa hyssas þry hatan ofnes, færgryre fyres, oferfaren hæfdon. Wylm þurhwodon, swa him wiht ne sceod grim gleda nið, godes spelbodan, frecnan fyres, ac him frið drihtnes wið þæs egesan gryre aldor gescylde. Ða se ðeoden ongan geðinges wyrcan; het þa tosomne sine leode, and þa on þam meðle ofer menigo bebead wyrd gewordene and wundor godes, þætte on þam cnihtum gecyðed wæs: “Onhicgað nu halige mihte, wise wundor godes! We gesawon þæt he wið cwealme gebearh cnihtum on ofne, lacende lig, þam þe his lof bæron; forþam he is ana ece drihten, dema ælmihtig, se ðe him dom forgeaf, spowende sped, þam þe his spel berað. Forðon witigað þurh wundor monig halgum gastum þe his hyld curon. Cuð is þæt me Daniel dyglan swefnes soð gesæde, þæt ær swiðe oðstod manegum on mode minra leoda, forþam ælmihtig eacenne gast in sefan sende, snyttro cræftas.” Swa wordum spræc werodes ræswa, Babilone weard, siððan he beacen onget, swutol tacen godes. No þy sel dyde, ac þam æðelinge oferhygd gesceod, wearð him hyrra hyge and on heortan geðanc mara on modsefan þonne gemet wære, oðþæt hine mid nyde nyðor asette metod ælmihtig, swa he manegum deð þara þe þurh oferhyd up astigeð. Þa him wearð on slæpe swefen ætywed, Nabochodonossor; him þæt neh gewearð. Þuhte him þæt on foldan fægre stode wudubeam wlitig, se wæs wyrtum fæst, beorht on blædum. Næs he bearwe gelic, ac he hlifode to heofontunglum, swilce he oferfæðmde foldan sceatas, ealne middangeard, oð merestreamas, twigum and telgum. Ðær he to geseah, þuhte him þæt se wudubeam wilddeor scylde, ane æte eallum heolde, swylce fuglas eac heora feorhnere on þæs beames bledum name. Ðuhte him þæt engel ufan of roderum stigan cwome and stefne abead, torhtan reorde. Het þæt treow ceorfan and þa wildan deor on weg fleon, swylce eac þa fugolas, þonne his fyll come. Het þonne besnædan seolfes blædum, twigum and telgum, and þeh tacen wesan, wunian wyrtruman þæs wudubeames eorðan fæstne, oðþæt eft cyme grene bleda, þonne god sylle. Het eac gebindan beam þone miclan ærenum clammum and isernum, and gesæledne in susl don, þæt his mod wite þæt migtigra wite wealdeð þonne he him wið mæge. Þa of slæpe onwoc, (swefn wæs æt ende), eorðlic æðeling, him þæs egesa stod, gryre fram ðam gaste ðe þyder god sende. Het þa tosomne sine leode, folctogan feran, frægn ofer ealle swiðmod cyning hwæt þæt swefen bude, nalles þy he wende þæt hie hit wiston, ac he cunnode hu hie cweðan woldon. Ða wæs to ðam dome Daniel haten, godes spelboda. Him wæs gæst geseald, halig of heofonum, se his hyge trymede. On þam drihtenweard deopne wisse sefan sidne geþanc and snytro cræft, wisne wordcwide. Oft he wundor manig, metodes mihta, for men ætbær. Þa he secgan ongan swefnes woman, heahheort and hæðen heriges wisa, ealne þone egesan þe him eowed wæs. Bæd hine areccan hwæt seo run bude, hofe haligu word and in hige funde to gesecganne soðum wordum hwæt se beam bude þe he blican geseah, and him witgode wyrda geþingu. He ða swigode, hwæðere soð ongeat, Daniel æt þam dome, þæt his drihten wæs, gumena aldor, wið god scyldig. Wandode se wisa, hwæðre he worde cwæð, æcræftig ar, to þam æðelinge: “Þæt is, weredes weard, wundor unlytel, þæt þu gesawe þurh swefen cuman, heofonheane beam and þa halgan word, yrre and egeslicu, þa se engel cwæð, þæt þæt treow sceolde, telgum besnæded, foran afeallan, þæt ær fæste stod, and þonne mid deorum dreamleas beon, westen wunian, and his wyrtruman foldan befolen, fyrstmearc wesan stille on staðole, swa seo stefn gecwæð, ymb seofon tida sæde eft onfon. Swa þin blæd lið. Swa se beam geweox, heah to heofonum, swa þu hæleðum eart ana eallum eorðbuendum weard and wisa. Nis þe wiðerbreca, man on moldan, nymðe metod ana. Se ðec aceorfeð of cyningdome, and ðec wineleasne on wræc sendeð, and þonne onhweorfeð heortan þine, þæt þu ne gemyndgast æfter mandreame, ne gewittes wast butan wildeora þeaw, ac þu lifgende lange þrage heorta hlypum geond holt wunast. Ne bið þec mælmete nymþe mores græs, ne rest witod, ac þec regna scur weceð and wreceð swa wildu deor, oðþæt þu ymb seofon winter soð gelyfest, þæt sie an metod eallum mannum, reccend and rice, se on roderum is. Is me swa þeah willa þæt se wyrtruma stille wæs on staðole, swa seo stefn gecwæð, and ymbe seofan tide sæde onfenge. Swa þin rice restende bið, anwalh for eorlum, oðþæt þu eft cymst. Gehyge þu, frea min, fæstlicne ræd. Syle ælmyssan, wes earmra hleo, þinga for ðeodne, ær ðam seo þrah cyme þæt he þec aworpe of woruldrice. Oft metod alæt monige ðeode wyrcan bote, þonne hie woldon sylfe, fyrene fæstan, ær him fær godes þurh egesan gryre aldre gesceode.” No þæs fela Daniel to his drihtne gespræc soðra worda þurh snytro cræft, þæt þæs a se rica reccan wolde, middangeardes weard, ac his mod astah, heah fram heortan; he þæs hearde ongeald. Ongan ða gyddigan þurh gylp micel Caldea cyning þa he ceastergeweorc, Babilone burh, on his blæde geseah, Sennera feld sidne bewindan, heah hlifigan; þæt se heretyma werede geworhte þurh wundor micel, wearð ða anhydig ofer ealle men, swiðmod in sefan, for ðære sundorgife þe him god sealde, gumena rice, world to gewealde in wera life: “Ðu eart seo micle and min seo mære burh þe ic geworhte to wurðmyndum, rume rice. Ic reste on þe, eard and eðel, agan wille.” Ða for ðam gylpe gumena drihten forfangen wearð and on fleam gewat, ana on oferhyd ofer ealle men. Swa wod wera on gewindagum geocrostne sið in godes wite, ðara þe eft lifigende leode begete, Nabochodonossor, siððan him nið godes, hreð of heofonum, hete gesceode. Seofon winter samod susl þrowode, wildeora westen, winburge cyning. Ða se earfoðmæcg up locode, wilddeora gewita, þurh wolcna gang. Gemunde þa on mode þæt metod wære, heofona heahcyning, hæleða bearnum ana ece gast. Þa he eft onhwearf wodan gewittes, þær þe he ær wide bær herewosan hige, heortan getenge. Þa his gast ahwearf in godes gemynd, mod to mannum, siððan he metod onget. Gewat þa earmsceapen eft siðian, nacod nydgenga, nið geðafian, wundorlic wræcca and wæda leas, mætra on modgeðanc, to mancynne, ðonne gumena weard in gylpe wæs. Stod middangeard æfter mandrihtne, eard and eðel æfter þam æðelinge, seofon winter samod, swa no swiðrode rice under roderum oðþæt se ræswa com. Þa wæs eft geseted in aldordom Babilone weard, hæfde beteran ðeaw, leohtran geleafan in liffruman, þætte god sealde gumena gehwilcum welan swa wite, swa he wolde sylf. Ne lengde þa leoda aldor witegena wordcwyde, ac he wide bead metodes mihte þær he meld ahte, siðfæt sægde sinum leodum, wide waðe þe he mid wilddeorum ateah, oðþæt him frean godes in gast becwom rædfæst sefa, ða he to roderum beseah. Wyrd wæs geworden, wundor gecyðed, swefn geseðed, susl awunnen, dom gedemed, swa ær Daniel cwæð, þæt se folctoga findan sceolde earfoðsiðas for his ofermedlan. Swa he ofstlice godspellode metodes mihtum for mancynne, siððan in Babilone burhsittendum lange hwile lare sægde, Daniel domas. Siððan deora gesið, wildra wærgenga, of waðe cwom, Nabochodonossor of niðwracum, siððan weardode wide rice, heold hæleða gestreon and þa hean burh, frod, foremihtig folca ræswa, Caldea cyning, oðþæt him cwelm gesceod, swa him ofer eorðan andsaca ne wæs gumena ænig oðþæt him god wolde þurh hryre hreddan hea rice. Siððan þær his aferan ead bryttedon, welan, wunden gold, in þære widan byrig, ealhstede eorla, unwaclice, heah hordmægen, þa hyra hlaford læg. Ða in ðære ðeode awoc his þæt þridde cneow. Wæs Baldazar burga aldor, weold wera rices, oðþæt him wlenco gesceod, oferhyd egle. Ða wæs endedæg ðæs ðe Caldeas cyningdom ahton. Ða metod onlah Medum and Persum aldordomes ymb lytel fæc, let Babilone blæd swiðrian, þone þa hæleð healdan sceoldon. Wiste he ealdormen in unrihtum, ða ðe ðy rice rædan sceoldon. Ða þæt gehogode hamsittende, Meda aldor, þæt ær man ne ongan, þæt he Babilone abrecan wolde, alhstede eorla, þær æðelingas under wealla hleo welan brytnedon. Þæt wæs þara fæstna folcum cuðost, mæst and mærost þara þe men bun, Babilon burga, oðþæt Baldazar þurh gylp grome godes frasade. Sæton him æt wine wealle belocene, ne onegdon na orlegra nið, þeah ðe feonda folc feran cwome herega gerædum to þære heahbyrig þæt hie Babilone abrecan mihton. Gesæt þa to symble siðestan dæge Caldea cyning mid cneomagum, þær medugal wearð mægenes wisa. Het þam æðelum beran Israela gestreon, huslfatu halegu, on hand werum, þa ær Caldeas mid cyneðrymme, cempan in ceastre, clæne genamon, gold in Gerusalem, ða hie Iudea blæd forbræcon billa ecgum, and þurh hleoðorcyme, herige genamon beorhte frætwe. Ða hie tempel strudon, Salomanes seld, swiðe gulpon. Ða wearð bliðemod burga aldor, gealp gramlice gode on andan, cwæð þæt his hergas hyrran wæron and mihtigran mannum to friðe þonne Israela ece drihten. Him þæt tacen wearð þær he to starude, egeslic for eorlum innan healle, þæt he for leodum ligeword gecwæð, þa þær in egesan engel drihtnes let his hand cuman in þæt hea seld, wrat þa in wage worda gerynu, baswe bocstafas, burhsittendum. Ða wearð folctoga forht on mode, acul for þam egesan. Geseah he engles hand in sele writan Sennera wite. Þæt gyddedon gumena mænigeo, hæleð in healle, hwæt seo hand write to þam beacne burhsittendum. Werede comon on þæt wundor seon. Sohton þa swiðe in sefan gehydum, hwæt seo hand write haliges gastes. Ne mihton arædan runcræftige men engles ærendbec, æðelinga cyn, oðþæt Daniel com, drihtne gecoren, snotor and soðfæst, in þæt seld gangan. Ðam wæs on gaste godes cræft micel, to þam ic georne gefrægn gyfum ceapian burhge weardas þæt he him bocstafas arædde and arehte, hwæt seo run bude. Him æcræftig andswarode, godes spelboda, gleaw geðances: “No ic wið feohsceattum ofer folc bere drihtnes domas, ne ðe dugeðe can, ac þe unceapunga orlæg secge, worda gerynu, þa þu wendan ne miht. Þu for anmedlan in æht bere huslfatu halegu, on hand werum. On þam ge deoflu drincan ongunnon, ða ær Israela in æ hæfdon æt godes earce, oðþæt hie gylp beswac, windruncen gewit, swa þe wurðan sceal. No þæt þin aldor æfre wolde godes goldfatu in gylp beran, ne ðy hraðor hremde, ðeah ðe here brohte Israela gestreon in his æhte geweald, ac þæt oftor gecwæð aldor ðeoda soðum wordum ofer sin mægen, siððan him wuldres weard wundor gecyðde, þæt he wære ana ealra gesceafta drihten and waldend, se him dom forgeaf, unscyndne blæd eorðan rices, and þu lignest nu þæt sie lifgende, se ofer deoflum dugeþum wealdeð.” CHRIST AND SATAN Þæt wearð underne eorðbuendum, þæt meotod hæfde miht and strengðo ða he gefestnade foldan sceatas. Seolfa he gesette sunnan and monan, stanas and eorðan, stream ut on sæ, wæter and wolcn, ðurh his wundra miht. Deopne ymblyt clene ymbhaldeð meotod on mihtum, and alne middangeard. He selfa mæg sæ geondwlitan, grundas in geofene, godes agen bearn, and he ariman mæg rægnas scuran, dropena gehwelcne. Daga enderim seolua he gesette þurh his soðan miht. Swa se wyrhta þurh his wuldres gast serede and sette on six dagum eorðan dæles, up on heofonum, and heanne holm. Hwa is þæt ðe cunne orðonc clene nymðe ece god? Dreamas he gedelde, duguðe and geþeode, Adam ærest, and þæt æðele cyn, engla ordfruman, þæt þe eft forwarð. Ðuhte him on mode þæt hit mihte swa, þæt hie weron seolfe swegles brytan, wuldres waldend. Him ðær wirse gelamp, ða heo in helle ham staðeledon, an æfter oðrum, in þæt atole scref, þær heo brynewelme bidan sceolden saran sorge, nales swegles leoht habban in heofnum heahgetimbrad, ac gedufan sceolun in ðone deopan wælm niðær under nessas in ðone neowlan grund, gredige and gifre. God ana wat hu he þæt scyldige werud forscrifen hefde! Cleopað ðonne se alda ut of helle, wriceð wordcwedas weregan reorde, eisegan stefne: “Hwær com engla ðrym, þe we on heofnum habban sceoldan? Þis is ðeostræ ham, ðearle gebunden fæstum fyrclommum; flor is on welme attre onæled. Nis nu ende feor þæt we sceolun ætsomne susel þrowian, wean and wergu, nalles wuldres blæd habban in heofnum, hehselda wyn. Hwæt, we for dryhtene iu dreamas hefdon, song on swegle selrum tidum, þær nu ymb ðone æcan æðele stondað, heleð ymb hehseld, herigað drihten wordum and wercum, and ic in wite sceal bidan in bendum, and me bættran ham for oferhygdum æfre ne wene.” Ða him andsweradan atole gastas, swarte and synfulle, susle begnornende: “Þu us gelærdæst ðurh lyge ðinne þæt we helende heran ne scealdon. Ðuhte þe anum þæt ðu ahtest alles gewald, heofnes and eorþan, wære halig god, scypend seolfa. Nu earttu sceaðana sum, in fyrlocan feste gebunden. Wendes ðu ðurh wuldor ðæt þu woruld ahtest, alra onwald, and we englas mid ðec. Atol is þin onseon! Habbað we alle swa for ðinum leasungum lyðre gefered. Segdest us to soðe þæt ðin sunu wære meotod moncynnes; hafustu nu mare susel!” Swa firenfulle facnum wordum heora aldorðægn on reordadon, on cearum cwidum. Crist heo afirde, dreamum bedelde. Hæfdan dryhtnes liht for oferhygdum ufan forleton, hæfdon hym to hyhte helle floras, beornende bealo. Blace hworfon scinnan forscepene, sceaðan hwearfedon, earme æglecan, geond þæt atole scref, for ðam anmedlan þe hie ær drugon. Eft reordade oðre siðe feonda aldor. Wæs þa forht agen, seoððan he ðes wites worn gefelde. He spearcade, ðonne he spreocan ongan fyre and atre; ne bið swelc fæger dream ðonne he in witum wordum indraf: “Ic wæs iu in heofnum halig ængel, dryhtene deore; hefde me dream mid gode, micelne for meotode, and ðeos menego swa some. Þa ic in mode minum hogade þæt ic wolde towerpan wuldres leoman, bearn helendes, agan me burga gewald eall to æhte, and ðeos earme heap þe ic hebbe to helle ham geledde. Wene þæt tacen sutol þa ic aseald wes on wærgðu, niðer under nessas in ðone neowlan grund. Nu ic eow hebbe to hæftum ham gefærde alle of earde. Nis her eadiges tir, wloncra winsele, ne worulde dream, ne ængla ðreat, ne we upheofon agan moten. Is ðes atola ham fyre onæled. Ic eom fah wið god. Æce æt helle duru dracan eardigað, hate on reðre; heo us helpan ne magon. Is ðæs walica ham wites afylled; nagan we ðæs heolstres þæt we us gehydan mægon in ðissum neowlan genipe. Hær is nedran swæg, wyrmas gewunade. Is ðis wites clom feste gebunden. Feond seondon reðe, dimme and deorce. Ne her dæg lyhteð for scedes sciman, sceppendes leoht. Iu ahte ic gewald ealles wuldres, ær ic moste in ðeossum atolan æðele gebidan hwæt me drihten god deman wille, fagum on flora. Nu ic feran com deofla menego to ðissum dimman ham. Ac ic sceal on flyge and on flyhte ðragum earda neosan, and eower ma, þe ðes oferhydes ord onstaldon. Ne ðurfon we ðes wenan, þæt us wuldorcyning æfre wille eard alefan, æðel to æhte, swa he ær dyde, ecne onwald; ah him alles gewald, wuldres and wita, waldendes sunu. Forðon ic sceal hean and earm hweorfan ðy widor, wadan wræclastas, wuldre benemed, duguðum bedeled, nænigne dream agan uppe mid ænglum, þes ðe ic ær gecwæð þæt ic wære seolfa swægles brytta, wihta wealdend. Ac hit me wyrse gelomp!” Swa se werega gast wordum sæde his earfoðo ealle ætsomne, fah in fyrnum, (fyrleoma stod geond þæt atole scræf attre geblonden): “Ic eom limwæstmum þæt ic gelutian ne mæg on þyssum sidan sele, synnum forwundod. Hwæt, her hat and ceald hwilum mencgað; hwilum ic gehere hellescealcas, gnornende cynn, grundas mænan, niðer under næssum; hwilum nacode men winnað ymb wyrmas. Is þes windiga sele eall inneweard atole gefylled. Ne mot ic hihtlicran hames brucan, burga ne bolda, ne on þa beorhtan gescæft ne mot ic æfre ma eagum starian. Is me nu wyrsa þæt ic wuldres leoht uppe mid englum æfre cuðe, song on swegle, þær sunu meotodes habbað eadige bearn ealle ymbfangen seolfa mid sange. Ne ic þam sawlum ne mot ænigum sceððan, butan þam anum þe he agan nyle; þa ic mot to hæftum ham geferian, bringan to bolde in þone biteran grund. Ealle we syndon ungelice þonne þe we iu in heofonum hæfdon ærror wlite and weorðmynt. Ful oft wuldres sweg brohton to bearme bearn hælendes, þær we ymb hine utan ealle hofan, leomu ymb leofne, lofsonga word, drihtne sædon. Nu ic eom dædum fah, gewundod mid wommum; sceal nu þysne wites clom beoran beornende in bæce minum, hat on helle, hyhtwillan leas.” Þa gyt feola cwiðde firna herde, atol æglæca, ut of helle, witum werig. Word spearcum fleah attre gelicost, þonne he ut þorhdraf: “Eala drihtenes þrym! Eala duguða helm! Eala meotodes miht! Eala middaneard! Eala dæg leohta! Eala dream godes! Eala engla þreat! Eala upheofen! Eala þæt ic eam ealles leas ecan dreames, þæt ic mid handum ne mæg heofon geræcan, ne mid eagum ne mot up locian, ne huru mid earum ne sceal æfre geheran þære byrhtestan beman stefne! Ðæs ic wolde of selde sunu meotodes, drihten adrifan, and agan me þæs dreames gewald, wuldres and wynne, me þær wyrse gelamp þonne ic to hihte agan moste. Nu ic eom asceaden fram þære sciran driht, alæded fram leohte in þone laðan ham. Ne mæg ic þæt gehicgan hu ic in ðæm becwom, in þis neowle genip, niðsynnum fah, aworpen of worulde. Wat ic nu þa þæt bið alles leas ecan dreamas se ðe heofencyninge heran ne þenceð, meotode cweman. Ic þæt morðer sceal, wean and witu and wrace dreogan, goda bedæled, iudædum fah, þæs ðe ic geþohte adrifan drihten of selde, weoroda waldend; sceal nu wreclastas settan sorhgcearig, siðas wide.” Hwearf þa to helle þa he gehened wæs, godes andsaca; dydon his gingran swa, gifre and grædige, þa hig god bedraf in þæt hate hof þam is hel nama. Forþan sceal gehycgan hæleða æghwylc þæt he ne abælige bearn waldendes. Læte him to bysne hu þa blacan feond for oferhygdum ealle forwurdon. Neoman us to wynne weoroda drihten, uppe ecne gefean, engla waldend. He þæt gecydde þæt he mægencræft hæfde, mihta miccle, þa he þa mænego adraf, hæftas of ðæm hean selde. Gemunan we þone halgan drihten, ecne in wuldre mid alra gescefta ealdre; ceosan us eard in wuldre mid ealra cyninga cyninge, se is Crist genemned; beoran on breostum bliðe geþohtas, sibbe and snytero; gemunan soð and riht, þonne we to hehselde hnigan þencað, and þone anwaldan ara biddan. Þonne behofað se ðe her wunað weorulde wynnum þæt him wlite scine þonne he oðer lif eft geseceð, fægere land þonne þeos folde seo; is þær wlitig and wynsum, wæstmas scinað, beorhte ofer burgum. Þær is brade lond, hyhtlicra ham in heofonrice, Criste gecwemra. Uta cerran þider þær he sylfa sit, sigora waldend, drihten hælend, in ðæm deoran ham, and ymb þæt hehsetl hwite standað engla feðan and eadigra, halige heofenþreatas herigað drihten wordum and weorcum. Heora wlite scineð geond ealra worulda woruld mid wuldorcyninge. Ða get ic furðor gefregen feond ondetan; wæs him eall ful strang wom and witu; hæfdon wuldor-cyning for oferhigdum anforlæten; cwædon eft hraðe oðre worde: “Nu is gesene þæt we syngodon uppe on earde. Sceolon nu æfre þæs dreogan domlease gewinn drihtnes mihtum. Hwæt, we in wuldres wlite wunian moston þær we halgan gode heran woldon, and him sang ymb seld secgan sceoldon þusendmælum. Þa we þær wæron, wunodon on wynnum, geherdon wuldres sweg, beman stefne. Byrhtword aras engla ordfruma, and to þæm æþelan hnigan him sanctas; sigetorht aras ece drihten, ofer us gestod and gebletsode bilewitne heap dogra gehwilcne, and his se deora sunu, gasta scyppend. God seolfa wæs eallum andfeng þe ðær up becom, and hine on eorðan ær gelefde. Þa ðæs ofþuhte þæt se þeoden wæs strang and stiðmod. Ongan ic þa steppan forð ana wið englum, and to him eallum spræc: ‘Ic can eow læran langsumne ræd, gif ge willað minre mihte gelefan. Uta oferhycgan helm þone micclan, weroda waldend, agan us þis wuldres leoht, eall to æhte. Þis is idel gylp þæt we ær drugon ealle hwile.’ Ða gewearð usic þæt we woldon swa drihten adrifan of þam deoran ham, cyning of cestre. Cuð is wide þæt wreclastas wunian moton, grimme grundas. God seolfa him rice haldeð. He is ana cyning, þe us eorre gewearð, ece drihten, meotod mihtum swið. Sceal nu þeos menego her licgan on leahtrum, sume on lyft scacan, fleogan ofer foldan; fyr bið ymbutan on æghwylcum, þæh he uppe seo. Ne mot he þam sawlum þe ðær secað up, eadige of eorþan æfre gehrinan, ah ic be hondum mot hæþenre sceale gripan to grunde, godes andsacan. Sume sceolon hweorfan geond hæleða land and unsibbe oft onstyrian monna mægðum geond middaneard. Ic her geþolian sceal þinga æghwylces, bitres niðæs beala gnornian, sic and sorhful, þæs ic seolfa weold, þonne ic on heofonum ham staðelode, hwæðer us se eca æfre wille on heofona rice ham alefan, eðel to æhte, swa he ær dyde.” Swa gnornedon godes andsacan, hate on helle. Him wæs hælend god wrað geworden for womcwidum. Forþon mæg gehycgan, se ðe his heorte deah, þæt he him afirre frecne geþohtas, laðe leahtras, lifigendra gehwylc. Gemunan symle on mode meotodes strengðo; gearwian us togenes grene stræte up to englum, þær is se ælmihtiga god. And us befæðman wile freobearn godes, gif we þæt on eorðan ær geþencað, and us to þam halgan helpe gelefað. Þonne he us no forlæteð, ah lif syleð uppe mid englum, eadigne dream. Tæceð us se torhta trumlicne ham, beorhte burhweallas. Beorhte scinað gesælige sawle, sorgum bedælde, þær heo æfre forð wunian moten cestre and cynestol. Uton cyþan þæt! Deman we on eorðan, ærror lifigend, onlucan mid listum locen waldendes, ongeotan gastlice! Us ongean cumað þusend engla, gif þider moton, and þæt on eorðan ær gewyrcað. Forþon se bið eadig se ðe æfre wile man oferhycgen, meotode cweman, synne adwæscan. Swa he sylfa cwæð: “Soðfæste men, sunnan gelice, fægre gefrætewod in heora fæder rice scinað in sceldbyrig.” Þær heo sceppend seolf friðe befæðmeð, fæder mancynnes, ahefeð holdlice in heofones leoht, þær heo mid wuldorcyninge wunian moton awa to aldre, agan dreama dream mid drihtne gode, a to worulde a buton ende. Eala hwæt! Se awyrgda wraðe geþohte þæt he heofencyninge heran ne wolde, fæder frefergendum. Flor attre weol, hat under hæftum; hreopan deofla, wide geond windsele wean cwanedon, man and morður. Wæs seo menego þær swylce onæled; wæs þæt eall full strong, þonne wæs heora aldor, þe ðær ærest com forð on feþan, fæste gebunden fyre and lige. Þæt wæs fæstlic þreat; ec sceoldon his þegnas þær gewunian atolan eðles, nalles up þanon geheran in heofonum haligne dream, þær heo oft fægerne folgað hæfdon uppe mid englum. Wæron þa alles þæs goda lease, ah nymþe gryndes ad wunian ne moten and þone werigan sele þær is wom and wop wide gehered, and gristbitungc and gnornungc mecga. Nabbað he to hyhte nymþe cyle and fyr, wean and witu and wyrma þreat, dracan and næddran and þone dimman ham. Forðon mihte geheran, se ðe æt hylle wæs twelf milum neh, þæt ðær wæs toða geheaw, hlude and geomre. Godes andsacan hweorfan geond helle hate onæled ufan and utan (him wæs æghwær wa), witum werige, wuldres bescyrede, dreamum bedælde. Heofon deop gehygd, þa heo on heofonum ham staðelodon, þæt hie woldon benæman nergendne Crist rodera rices, ah he on riht geheold hired heofona and þæt halige seld. Nis nænig swa snotor ne swa cræftig, ne þæs swa gleaw, nymþe god seolfa, þæt asecgan mæge swegles leoman, hu scima þær scineð ymbutan meotodes mihte, geond þæt mære cynn, þær habbað englas eadigne dream, sanctas singað (þæt is se seolfa) for god. Þonne beoð þa eadigan þe of eorðan cumað, bringað to bearme blostman stences, wyrte wynsume (þæt synd word godes), þonne hie befæðmeð fæder mancynnes, and hie gesegnað mid his swiðran hond, lædeð to lihte, þær hi lif agon a to aldre, uplicne ham, byrhtne burhstyde. Blæd bið æghwæm þæm ðe hælende heran þenceð, and wel is þam ðe þæt wyrcan mot. Wæs þæt encgelcyn ær genemned, Lucifer haten, leohtberende, on geardagum in godes rice. Þa he in wuldre wrohte onstalde þæt he oferhyda agan wolde. Þa Satanus swearte geþohte þæt he wolde on heofonum hehseld wyrcan uppe mid þam ecan. Þæt wæs ealdor heora, yfeles ordfruma. Him þæt eft gehreaw, þa he to helle hnigan sceolde, and his hired mid hine, in hynðo geglidan, nergendes nið, and no seoððan þæt hi mosten in þone ecan andwlitan seon buton ende. Þa him egsa becom, dyne for deman, þa he duru in helle bræc and begde. Blis wearð monnum þa hi hælendes heafod gesawon. Þonne wæs þam atolan þe we ær nemdon Þa wæron mid egsan ealle afyrhte, wide geond windsele wordum mændon: “Þis is stronglic, nu þes storm becom, þegen mid þreate, þeoden engla. Him beforan fereð fægere leoht þonne we æfre ær eagum gesawon, buton þa we mid englum uppe wæron. Wile nu ure witu þurh his wuldres cræft eall toweorpan. Nu ðes egsa com, dyne for drihtne, sceal þes dreorga heap ungeara nu atol þrowian. Hit is se seolfa sunu waldendes, engla drihten. Wile uppe heonan sawla lædan, and we seoððan a þæs yrreweorces henðo geþoliað.” Hwearf þa to helle hæleða bearnum, meotod þurh mihte; wolde manna rim, fela þusenda, forð gelædan up to eðle. Þa com engla sweg, dyne on dægred; hæfde drihten seolf feond oferfohten. Wæs seo fæhðe þa gyt open on uhtan, þa se egsa becom. Let þa up faran eadige sawle, Adames cyn, ac ne moste Efe þa gyt wlitan in wuldre ær heo wordum cwæð: “Ic þe æne abealh, ece drihten, þa wit Adam twa eaples þigdon þurh næddran nið, swa wit na ne sceoldon. Gelærde unc se atola, se ðe æfre nu beorneð on bendum, þæt wit blæd ahton, haligne ham, heofon to gewalde. Þa wit ðæs awærgdan wordum gelyfdon, namon mid handum on þam halgan treo beorhte blæda; unc þæs bitere forgeald þa wit in þis hate scræf hweorfan sceoldon, and wintra rim wunian seoððan, þusenda feolo, þearle onæled. Nu ic þe halsige, heofenrices weard, for þan hirede þe ðu hider læddest, engla þreatas, þæt ic up heonon mæge and mote mid minre mægðe. And ymb þreo niht com þegen hælendes ham to helle; is nu hæftum strong, witum werig, swylce him wuldorcyning for onmædlan eorre geworden. Segdest us to soðe þætte seolfa god wolde helwarum ham gelihtan. Aras þa anra gehwylc, and wið earm gesæt, hleonade wið handa. Þeah hylle gryre egeslic þuhte, wæron ealle þæs fægen in firnum þæt freodrihten wolde him to helpe helle gesecan.” Ræhte þa mid handum to heofencyninge, bæd meotod miltse þurh Marian had: “Hwæt, þu fram minre dohtor, drihten, onwoce in middangeard mannum to helpe. Nu is gesene þæt ðu eart sylfa god and ece ordfruma ealra gesceafta.” Let þa up faran ece drihten; wuldre hæfde wites clomma feondum oðfæsted, and heo furðor sceaf in þæt neowle genip, nearwe gebeged, þær nu Satanus swearte þingað, earm aglæca, and þa atolan mid him, witum werige. Nalles wuldres leoht habban moton, ah in helle grund, ne hi edcerres æfre moton wenan seoððan. Him wæs drihten god wrað geworden, sealde him wites clom, atole to æhte, and egsan gryre, dimne and deorcne deaðes scuwan, hatne helle grund, hinsiðgryre. Þæt, la, wæs fæger, þæt se feða com up to earde, and se eca mid him, meotod mancynnes in þa mæran burh! Hofon hine mid him handum halige witigan up to eðle, Abrahames cynn. Hæfde þa drihten seolf deað oferwunnen, feond geflemed; þæt in fyrndagum witegan sædon þæt he swa wolde. Þis wæs on uhtan eall geworden, ær dægrede, þæt se dyne becom, hlud of heofonum, þa he helle duru forbræc and forbegde; ban weornodon þa hie swa leohtne leoman gesawon. Gesæt þa mid þære fyrde frumbearn godes, sæde soðcwidum: “Snotre gastas, ic eow þurh mine mihte geworhte, Adam ærest and þæt æðele wif. Þa hie begeton on godes willan feowertig bearna, þæt forð þonon on middangeard menio onwocon, and wintra feola wunian moston, eorlas on eðle, oððæt eft gelamp þæt hie afyrde eft feond in firenum; fah is æghwær. Ic on neorxnawonge niwe asette treow mid telgum, þæt ða tanas up æpla bæron, and git æton þa beorhtan blæda, swa inc se balewa het, handþegen helle. Hæfdon forþon hatne grund, þæs git ofergymdon hælendes word, æten þa egsan. Wæs se atola beforan, se inc bam forgeaf balewe geþohtas. Þa me gereaw þæt min handgeweorc þæs carcernes clom ðrowade. Næs ða monna gemet, ne mægen engla, ne witegena weorc, ne wera snytero, þæt eow mihte helpan, nimðe hælend god, se þæt wite ær to wrece gesette. Ferde to foldan þurh fæmnan had ufan from eðle, and on eorþan gebad tintregan fela and teonan micelne. Me seredon ymb secgas monige dæges and nihtes, hu heo me deaðes cwealm, rices rædboran, hrefnan mihten. Þa wæs þæs mæles mearc agangen þæt on worulde wæs wintra gerimes þreo and þritig geara ær ic þrowode. Gemunde ic ðæs mænego on þam minnan ham lange þæs ðe ic of hæftum ham gelædde up to earde, þæt heo agan sceolon drihtnes domas and duguðe þrym; wuniað in wynnum, habbað wuldres blæd þusendmælum. Ic eow þingade þa me on beame beornas sticedon, garum on galgum. Heow se giunga þær, and ic eft up becom ece dreamas to haligum drihtne.” Swa wuldres weard wordum sæde, meotod moncynnes ær on morgen þæs þe drihten god of deaðe aras. Næs nan þæs stronglic stan gefæstnod, þeah he wære mid irne eall ymbfangen, þæt mihte þam miclan mægne wiðhabban, ah he ut eode, engla drihten, on þæm fæstenne, and gefatian het englas eallbeorhte andleofan gingran, and huru secgan het Simon Petre þæt he moste in Galileam god sceawian, ecne and trumne, swa he ær dyde. Þa ic gongan gefregn gingran ætsomne ealle to Galileam; hæfdon gastes bled, ongeton haligne godes sunu swa heo gesegon hwær sunu meotodes þa on upp gestod, ece drihten, god in Galileam. To ðæs gingran þider ealle urnon, þær se eca wæs. Feollon on foldan, and to fotum hnigon; þanceden þeodne þæt hit þus gelomp þæt hi sceawodon scyppend engla. Þa sona spræc Simon Petrus: “Eart þu þis, drihten, dome gewurðad? We ðe gesawon æt sumum cyrre, þec gelegdon on laðne bend hæþene mid hondum; him þæt gehreowan mæg þonne heo endestæf eft gesceawiað.” Sume hie ne mihton mode oncnawan þæt wæs se deora (Didimus wæs haten) ær he mid hondum hælend genom sylfne be sidan þær he his swat forlet; feollon to foldan fulwihtes bæðe. Fæger wæs þæt ongin þæt freodrihten geþrowode, þeoden ure. He on beame astah and his blod ageat, god on galgan, þurh his gastes mægen. Forþon men sceolon mæla gehwylce secgan drihtne þanc dædum and weorcum, þæs ðe he us of hæftum ham gelædde up to eðle, þær we agan sceolon drihtnes domas, and we in wynnum wunian moton. Us is wuldres leoht torht ontyned, þam ðe teala þenceð. Þa wæs on eorðan ece drihten feowertig daga folgad folcum, gecyðed mancynne, ær he in þa mæran gesceaft, burhleoda fruma, bringan wolde haligne gast to heofonrice. Astah up on heofonum engla scyppend, weoroda waldend. Þa com wolcna sweg, halig of heofonum. Mid wæs hond godes, onfeng freodrihten, and hine forð lædde to þam halgan ham heofna ealdor. Him ymbflugon engla þreatas þusendmælum. Þa hit þus gelomp, þa gyt nergende Crist gecwæð þæt he þæs ymb tene niht twelf apostolas mid his gastes gife, gingran geswiðde. Hæfde þa gesette sawla unrim god lifigende. Þa wæs Iudas of, se ðe ær on tifre torhtne gesalde, drihten hælend; him seo dæd ne geþeah, þæs he bebohte bearn wealdendes on seolfres sinc; him þæt swearte forgeald earm æglæca innon helle. Siteð nu on þa swiðran hond sunu his fæderes; dæleð dogra gehwæm drihten weoroda help and hælo hæleþa bearnum geond middangeard. Þæt is monegum cuð þæt he ana is ealra gescefta wyrhta and waldend þurh his wuldres cræft. Siteð him on heofnum halig encgel, waldend mid witegum. Hafað wuldres bearn his seolfes seld swegl betolden. Leaðað us þider to leohte þurh his læcedom, þær we moton seolfe sittan mid drihtne, uppe mid englum, habban þæt ilce leoht, þær his hired nu halig eardað, wunað in wynnum, þær is wuldres bled torht ontyned. Uton teala hycgan þæt we hælende heran georne, Criste cweman. Þær is cuðre lif þonne we on eorðan mægen æfre gestreonan. Hafað nu geþingod to us þeoden mæra, ælmihtig god, on domdæge drihten seolfa. Hateð hehenglas hluddre stefne beman blawan ofer burga geseotu geond foldan sceatas. Þonne of þisse moldan men onwecnað; deade of duste arisað þurh drihtnes miht. Þæt bið daga lengust, and dinna mæst hlud gehered, þonne hælend cymeð, waldend mid wolcnum in þas woruld færeð. Wile þonne gesceadan wlitige and unclæne on twa healfe, tile and yfle. Him þa soðfæstan on þa swiðran hond mid rodera weard reste gestigað. Þonne beoð bliðe þa in burh moton gongan in godes rice, and heo gesenað mid his swiðran hond cynincg alwihta, clepað ofer ealle: “Ge sind wilcuman! Gað in wuldres leoht to heofona rice, þær ge habbað a to aldre ece reste.” Þonne stondað þa forworhtan, þa ðe firnedon; beoð beofigende hwonne him bearn godes deman wille þurh his dæda sped. Wenað þæt heo moten to þære mæran byrig up to englum swa oðre dydon, ac him bið reordende ece drihten, ofer ealle gecwæð: “Astigað nu, awyrgde, in þæt witehus ofostum miclum. Nu ic eow ne con.” Sona æfter þæm wordum werige gastas, helle hæftas, hwyrftum scriþað þusendmælum, and þider leaðað in þæt sceaðena scræf, scufað to grunde in þæt nearwe nið, and no seoððan þæt hie up þonan æfre moton, ah þær geþolian sceolon earmlic wite, clom and carcern, and þone caldan grund deopne adreogan and deofles spellunge, hu hie him on edwit oft asettað swarte suslbonan, stæleð feondas fæhðe and firne, þær ðe hie freodrihten, ecne anwaldan, oft forgeaton, þone þe hie him to hihte habban sceoldon. Uton, la, geþencan geond þas worulde, þæt we hælende heran onginnen! Georne þurh godes gife gemunan gastes bled. hu eadige þær uppe sittað selfe mid swegle, sunu hælendes! Þær is geat gylden gimmum gefrætewod. wynnum bewunden, þæm þe in wuldres leoht gongan moten to godes rice, and ymb þa weallas wlitige scinað engla gastas and eadige sawla, þa ðe heonon ferað. Þær martiras meotode cwemað, and herigað hehfæder halgum stefnum, cyning in cestre. Cweþað ealle þus: “Þu eart hæleða helm and heofendema, engla ordfruma, and eorðan tudor up gelæddest to þissum eadigan ham.” Swa wuldres weard wordum herigað þegnas ymb þeoden, þær is þrym micel, sang æt selde, is sylf cyning, ealra aldor, in ðære ecan gesceft. Þæt is se drihten, seðe deað for us geþrowode, þeoden engla. Swylce he fæste feowertig daga, metod mancynnes, þurh his mildsa sped. Þa gewearð þone weregan, þe ær aworpen wæs of heofonum þæt he in helle gedeaf, þa costode cyning alwihta. Brohte him to bearme brade stanas, bæd him for hungre hlafas wyrcan— “gif þu swa micle mihte hæbbe.” Þa him andswarode ece drihten: “Wendest þu, awyrgda, þæt awriten nære, nymþe me ænne ac geseted hafast, sigores agend, lifigendum liht, lean butan ende, on heofenrice, halige dreamas.” Þa he mid hondum genom atol þurh edwit, and on esle ahof, herm bealowes gast, and on beorh astah, asette on dune drihten hælend: “Loca nu ful wide ofer londbuende. Ic þe geselle on þines seolfes dom folc and foldan. Foh hider to me burh and breotone bold to gewealde, rodora rices, gif þu seo riht cyning engla and monna, swa ðu ær myntest.” Þa him andswarode ece drihten: “Gewit þu, awyrgda, in þæt witescræf, Satanus seolf; þe is susl weotod gearo togegnes, nalles godes rice. Ah ic þe hate þurh þa hehstan miht þæt ðu hellwarum hyht ne abeode, ah þu him secgan miht sorga mæste, þæt ðu gemettes meotod alwihta, cyning moncynnes. Cer ðe on bæcling! Wite þu eac, awyrgda, hu wid and sid helheoðo dreorig, and mid hondum amet. Grip wið þæs grundes; gang þonne swa oððæt þu þone ymbhwyrft alne cunne, and ærest amet ufan to grunde, and hu sid seo se swarta eðm. Wast þu þonne þe geornor þæt þu wið god wunne, seoððan þu þonne hafast handum ametene hu heh and deop hell inneweard seo, grim græfhus. Gong ricene to, ær twa seondon tida agongene, þæt ðu merced hus ameten hæbbe.” Þa þam werigan wearð wracu getenge. Satan seolua ran and on susle gefeol, earm æglece. Hwilum mid folmum mæt wean and witu. Hwilum se wonna læg læhte wið þes laþan. Hwilum he licgan geseah hæftas in hylle. Hwilum hream astag, ðonne he on þone atolan eagum gesawun. Hæfdon gewunnon godes andsacan blac bealowes gast, þæt he on botme stod. Þa him þuhte þæt þanon wære to helleduru hund þusenda mila gemearcodes, swa hine se mihtiga het þæt þurh sinne cræft susle amæte. Ða he gemunde þæt he on grunde stod. Locade leas wiht geond þæt laðe scræf, atol mid egum, oððæt egsan gryre deofla mænego þonne up astag. Wordum in witum ongunnon þa werigan gastas reordian and cweðan: “La, þus beo nu on yfele! Noldæs ær teala!” Finit Liber II. Amen.</field>
   </doc>
</add>