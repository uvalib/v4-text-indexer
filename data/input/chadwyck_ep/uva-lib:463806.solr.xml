<?xml version="1.0" encoding="UTF-8"?>
<add>
   <doc>
      <field name="author_display">Published for The Early English Text Society by The Oxford University Press</field>
      <field name="author_facet">Published for The Early English Text Society by The Oxford University Press</field>
      <field name="author_sort_facet">published for the early english text society by the oxford university press</field>
      <field name="author_text">Published for The Early English Text Society by The Oxford University Press</field>
      <field name="composition_era_facet">20th Century</field>
      <field name="composition_era_facet">1990's</field>
      <field name="content_model_facet">text</field>
      <field name="content_type_facet">TEI</field>
      <field name="datafile_name_display">/FedoraRepo/text/chadwyck_ep/uvaGenText/tei/chep_1.1203.xml</field>
      <field name="date_indexed_facet">201909240352</field>
      <field name="date_text">1990</field>
      <field name="digital_collection_facet">UVa Text Collection</field>
      <field name="digital_collection_text">UVa Text Collection</field>
      <field name="digital_collection_facet">Chadwyck-Healey English Poetry</field>
      <field name="digital_collection_text">Chadwyck-Healey English Poetry</field>
      <field name="format_facet">Document</field>
      <field name="format_facet">Online</field>
      <field name="id">uva-lib:463806</field>
      <field name="language_facet">English</field>
      <field name="main_title_display">Wynnere and Wastoure</field>
      <field name="repository_address_display">http://fedora-prod01.lib.virginia.edu:8080/fedora/get</field>
      <field name="shadowed_location_facet">VISIBLE</field>
      <field name="source_facet">Digital Library</field>
      <field name="subject_facet">English poetry -- 20th century</field>
      <field name="subject_text">English poetry -- 20th century</field>
      <field name="title_display">Wynnere and Wastoure</field>
      <field name="title_facet">wynnere and wastoure</field>
      <field name="title_sort_facet">wynnere and wastoure</field>
      <field name="title_text">Wynnere and Wastoure</field>
      <field name="year_display">1990</field>
      <field name="year_facet">1990</field>
      <field name="year_multisort_i">1990</field>
      <field name="admin_meta_file_display">&lt;?xml version="1.0" encoding="UTF-8" ?&gt;</field>
      <field name="admin_meta_file_display">&lt;!DOCTYPE adminmeta</field>
      <field name="admin_meta_file_display">SYSTEM "http://text.lib.virginia.edu/dtd/admin/adminmeta.dtd"&gt;</field>
      <field name="admin_meta_file_display">&lt;adminmeta&gt;</field>
      <field name="admin_meta_file_display">&lt;pid&gt;uva-lib:463806&lt;/pid&gt;</field>
      <field name="admin_meta_file_display">&lt;adminrights&gt;</field>
      <field name="admin_meta_file_display">&lt;policy&gt;</field>
      <field name="admin_meta_file_display">&lt;access&gt;viva&lt;/access&gt;</field>
      <field name="admin_meta_file_display">&lt;/policy&gt;</field>
      <field name="admin_meta_file_display">&lt;/adminrights&gt;</field>
      <field name="admin_meta_file_display">&lt;technical&gt;</field>
      <field name="admin_meta_file_display">&lt;text&gt;</field>
      <field name="admin_meta_file_display">&lt;character encoding="UTF-8"/&gt;</field>
      <field name="admin_meta_file_display">&lt;mimetype&gt;text/xml&lt;/mimetype&gt;</field>
      <field name="admin_meta_file_display">&lt;markup&gt;</field>
      <field name="admin_meta_file_display">&lt;encoding label="xml" version="1.0"/&gt;</field>
      <field name="admin_meta_file_display">&lt;base label="TEI.2" type="DTD" version="P4" href="http://text.lib.virginia.edu/dtd/tei/tei-p4/tei2.dtd"&gt;</field>
      <field name="admin_meta_file_display">&lt;localmodification label="TEI.extensions.dtd" href="http://text.lib.virginia.edu/dtd/tei/uva-dl-tei/uva-dl-tei.dtd"/&gt;</field>
      <field name="admin_meta_file_display">&lt;localmodification label="TEI.extensions.ent" href="http://text.lib.virginia.edu/dtd/tei/uva-dl-tei/uva-dl-tei.ent"/&gt;</field>
      <field name="admin_meta_file_display">&lt;/base&gt;</field>
      <field name="admin_meta_file_display">&lt;/markup&gt;</field>
      <field name="admin_meta_file_display">&lt;/text&gt;</field>
      <field name="admin_meta_file_display">&lt;/technical&gt;</field>
      <field name="admin_meta_file_display">&lt;/adminmeta&gt;</field>
      <field name="desc_meta_file_display">&lt;?xml version="1.0" encoding="US-ASCII"?&gt;</field>
      <field name="desc_meta_file_display">&lt;!DOCTYPE descmeta</field>
      <field name="desc_meta_file_display">SYSTEM "http://text.lib.virginia.edu/dtd/descmeta/descmeta.dtd"&gt;</field>
      <field name="desc_meta_file_display">&lt;descmeta&gt;</field>
      <field name="desc_meta_file_display">&lt;pid&gt;uva-lib:463806&lt;/pid&gt;</field>
      <field name="desc_meta_file_display">&lt;mediatype type="text"&gt;</field>
      <field name="desc_meta_file_display">&lt;form scheme="uva-form"&gt;monograph&lt;/form&gt;</field>
      <field name="desc_meta_file_display">&lt;/mediatype&gt;</field>
      <field name="desc_meta_file_display">&lt;presentation&gt;</field>
      <field name="desc_meta_file_display">&lt;displayAgent/&gt;</field>
      <field name="desc_meta_file_display">&lt;sortAgent/&gt;</field>
      <field name="desc_meta_file_display">&lt;displayTitle&gt;Wynnere and Wastoure&lt;/displayTitle&gt;</field>
      <field name="desc_meta_file_display">&lt;sortTitle&gt;wynnere and wastoure&lt;/sortTitle&gt;</field>
      <field name="desc_meta_file_display">&lt;displayDate&gt;1990&lt;/displayDate&gt;</field>
      <field name="desc_meta_file_display">&lt;sortDate&gt;1990&lt;/sortDate&gt;</field>
      <field name="desc_meta_file_display">&lt;/presentation&gt;</field>
      <field name="desc_meta_file_display">&lt;title type="main"&gt;Wynnere and Wastoure&lt;/title&gt;</field>
      <field name="desc_meta_file_display">&lt;place&gt;</field>
      <field name="desc_meta_file_display">&lt;geogname&gt;Oxford&lt;/geogname&gt;</field>
      <field name="desc_meta_file_display">&lt;/place&gt;</field>
      <field name="desc_meta_file_display">&lt;agent type="provider" form="corpname" role="publisher"&gt;</field>
      <field name="desc_meta_file_display">&lt;name&gt;Published for The Early English Text Society by The Oxford University Press&lt;/name&gt;</field>
      <field name="desc_meta_file_display">&lt;/agent&gt;</field>
      <field name="desc_meta_file_display">&lt;time type="publication"&gt;</field>
      <field name="desc_meta_file_display">&lt;date&gt;1990&lt;/date&gt;</field>
      <field name="desc_meta_file_display">&lt;/time&gt;</field>
      <field name="desc_meta_file_display">&lt;identifier type="LC call number"&gt;Click on URL&lt;/identifier&gt;</field>
      <field name="desc_meta_file_display">&lt;identifier type="UVa Virgo ID"/&gt;</field>
      <field name="desc_meta_file_display">&lt;identifier type="UVa Title Control Number"&gt;chp2150&lt;/identifier&gt;</field>
      <field name="desc_meta_file_display">&lt;language&gt;</field>
      <field name="desc_meta_file_display">&lt;authority scheme="http://www.loca.gov/standards/iso639-2/"&gt;ISO 639-2&lt;/authority&gt;eng&lt;/language&gt;</field>
      <field name="desc_meta_file_display">&lt;physdesc type="extent"&gt;lvii, 66 p.&lt;/physdesc&gt;</field>
      <field name="desc_meta_file_display">&lt;subject scheme="LCSH"&gt;English poetry -- 20th century&lt;/subject&gt;</field>
      <field name="desc_meta_file_display">&lt;covtime&gt;</field>
      <field name="desc_meta_file_display">&lt;timeinterval&gt;20th century&lt;/timeinterval&gt;</field>
      <field name="desc_meta_file_display">&lt;/covtime&gt;</field>
      <field name="desc_meta_file_display">&lt;surrogate&gt;</field>
      <field name="desc_meta_file_display">&lt;mediatype type="text"/&gt;</field>
      <field name="desc_meta_file_display">&lt;mimetype&gt;text/xml&lt;/mimetype&gt;</field>
      <field name="desc_meta_file_display">&lt;title type="main"&gt;Wynnere and Wastoure&lt;/title&gt;</field>
      <field name="desc_meta_file_display">&lt;place&gt;</field>
      <field name="desc_meta_file_display">&lt;geogname&gt;Cambridge, England&lt;/geogname&gt;</field>
      <field name="desc_meta_file_display">&lt;/place&gt;</field>
      <field name="desc_meta_file_display">&lt;agent type="provider" form="corpname" role="publisher"&gt;</field>
      <field name="desc_meta_file_display">&lt;name&gt;Chadwyck-Healey Ltd.&lt;/name&gt;</field>
      <field name="desc_meta_file_display">&lt;/agent&gt;</field>
      <field name="desc_meta_file_display">&lt;time type="creation"&gt;</field>
      <field name="desc_meta_file_display">&lt;date&gt;1994&lt;/date&gt;</field>
      <field name="desc_meta_file_display">&lt;/time&gt;</field>
      <field name="desc_meta_file_display">&lt;rights type="copyright"&gt;Copyright©1994 Chadwyck-Healey Inc.&lt;/rights&gt;</field>
      <field name="desc_meta_file_display">&lt;rights type="access"&gt;Accessible to VIVA community only&lt;/rights&gt;</field>
      <field name="desc_meta_file_display">&lt;physdesc type="extent"&gt;ca. 45 kilobytes&lt;/physdesc&gt;</field>
      <field name="desc_meta_file_display">&lt;description type="note"&gt;Preliminaries, introductory and editorial matter omitted.&lt;/description&gt;</field>
      <field name="desc_meta_file_display">&lt;/surrogate&gt;</field>
      <field name="desc_meta_file_display">&lt;relationships&gt;</field>
      <field name="desc_meta_file_display">&lt;set code="UVA-LIB-Text"/&gt;</field>
      <field name="desc_meta_file_display">&lt;set code="CH-EnglPoetry"/&gt;</field>
      <field name="desc_meta_file_display">&lt;/relationships&gt;</field>
      <field name="desc_meta_file_display">&lt;/descmeta&gt;</field>
      <field name="fulltext">Here begynnes a tretys and god schorte refreyte bytwixe Wynnere and Wastoure.Square brackets denote editorial insertions or emendations. Sythen that Bretayne was biggede and Bruyttus it aughte Thurgh the takynge of Troye with tresone withinn There hathe selcouthes bene sene in seere kynges tymes Bot neuer so many as nowe by the nyne dele. For nowe alle es witt and wyles that we with delyn, Wyse wordes and slee and icheon wryeth othere. Dare neuer no westren wy while this werlde lasteth Send his sone southewarde to see ne to here That he ne schall holden byhynde when he hore eldes. Forthi sayde was a sawe of Salomon the wyse, It hyeghte harde appone honde, hope I no noþer, When wawes waxen schall wilde and walles bene doun And hares appon herthe-stones schall hurcle in hire fourme And eke boyes of blode with boste and with pryde Schall wedde ladyes in londe and lede h[em] at will, Thene dredfull domesdaye it draweth neghe aftir. Bot whoso sadly will see and the sothe telle Say it newely will neghe or es neghe here. Whylome were lordes in londe þat loued in thaire hertis To here makers of myrthes þat matirs couthe fynde And now es no frenchipe in fere bot fayntnesse of hert, Wyse wordes withinn þat wroghte were neuer Ne redde in no romance þat euer renke herde. Bot now a childe appon chere withowtten chyn-wedys Þat neuer wroghte thurgh witt thies wordes togedire Fro he can jangle als a jaye and japes telle He schall be lenede and louede and lett of a while Wele more þan þe man that made it hymseluen. Bot neuer þe lattere at the laste when ledys bene knawen; Werke wittnesse will bere who wirche kane beste. Bot I schall tell ?ow a tale þat me bytyde ones, Als I went in the weste wandrynge myn one. Bi a bonke of a bourne bryghte was the sonne, Vndir a worthiliche wodde by a wale medewe Fele floures gan folde ther my fote steppede. I layde myn hede one ane hill ane hawthorne besyde The throstills full throly they threpen togedire Hipped vp heghwalles fro heselis tyll othire Bernacles with thayre billes one barkes þay roungen Þe jay janglede one heghe, jarmede the foles, Þe bourne full bremly rane þe bankes bytwene. So ruyde were þe roughe stremys and raughten so heghe That it was neghande nyghte or I nappe myghte For dyn of the depe watir and dadillyng of fewllys. Bot as I laye at the laste þan lowked myn eghne And I was swythe in a sweuen sweped belyue. Me thoghte I was in the werlde, I ne wiste in whate ende, One a loueliche lande þat was ylike grene Þat laye loken by a lawe the lengthe of a myle. In aythere holte was ane here in hawberkes full brighte, Harde hattes appon hedes and helmys with crestys; Brayden owte thaire baners bown for to mete; Schowen owte of the schawes in schiltrons þay felle And bot the lengthe of a launde thies lordes bytwene. And alle prayed for the pese till the prynce come For he was worthiere in witt than any wy ells For to ridde and to rede and to rewlyn the wrothe That aythere here appon h[eth]e had vntill othere. At the creste of a clyffe a caban was rerede Alle raylede with rede the rofe and the sydes With Ynglysse besantes full brighte betyn of golde And ichone gayly vmbygone with garters of inde And iche a gartare of golde gerede full riche. Then were th[er] wordes in þe webbe werped of he[u], Payntted of plunket and poyntes bytwene Þat were fourmed full fayre appon fresche lettres And alle was it one sawe appon Ynglysse tonge, ‘Hethyng haue the hathell þat any harme thynkes, Now the kyng of this kythe kepe hym oure lorde!’ Vpon heghe one the holt ane hathell vp stondes Wroghte als a wodwyse alle in wrethyn lokkes With ane helme one his hede ane hatte appon lofte And one heghe one þe hatte ane hattfull beste, A lighte lebarde and a longe lokande full kene ?arked alle of ?alowe golde in full ?ape wyse. Bot that þat hillede the helme byhynde in the nekke Was casten full clenly in quarters foure; Two with flowres of Fraunse before and behynde And two out of Ynglonde with [orfraied] bestes, Thre leberdes one lofte and thre on lowe vndir. At iche a cornere a knoppe of full clene perle Tasselde of tuly silke tuttynge out fayre. And by þe cabane I knewe the k[nyght]e that I see And thoghte to wiete or I went wondres ynewe. And als I waytted withinn I was warre sone Of a comliche kynge crowned with golde Sett one a silken bynche with septure in honde, One of the louelyeste ledis whoso loueth hym in hert That euer segge vnder sonn sawe with his eghne. This kynge was comliche clade in kirtill and mantill, Bery-brown was [the bleaunt] brouderde with fewlys, Fawkons of fyne golde flakerande with wynges And ichone bare in ble blewe als me thoghte A grete gartare of ynde [gerede full riche]. Full gayly was that grete lorde girde in the myddis A brighte belte of ble broudirde with fewles With drakes and with dukkes daderande þam semede For ferdnes of fawkons fete lesse fawked þay were. And euer I sayd to myselfe, ‘full selly me thynke Bot if this renke to the reuere ryde vmbestounde.’ The kyng biddith a beryn by hym þat stondeth One of the ferlyeste frekes þat faylede hym neuer, ‘Thynke I dubbede the knyghte with dynttis to dele Wende wightly thy waye my willes to kythe Go bidd þou ?ondere bolde batell þat one þe bent houes That they neuer neghe nerre togedirs For if thay strike one stroke stynte þay ne thynken.’ ‘?is lorde,’ said þe lede, ‘while my life dures.’ He dothe hym doun one þe bonke and dwellys a while Whils he busked and bown was one his beste wyse. He laped his legges in yren to the lawe bones With pysayne and with pawnce polischede full clene With brases of broun stele brauden full thikke With plates buklede at þe bakke þe body to ?eme With a jupown full juste joynede by the sydes, A brod chechun at þe bakke, þe breste had anoþer, Thre wynges inwith wroghte in the kynde Vmbygon with a gold wyre. When I þat gome knewe What! he was ?ongeste of ?eris and ?apeste of witt Þat any wy in this werlde wiste of his age. He brake a braunche in his hande and [brayde] it swythe, Trynes one a grete trotte and takes his waye There bothe thies ferdes folke in the felde houes, Sayd, ‘loo! the kyng of this kyth þer kepe hym oure lorde Send[es] erande by me als hym beste lyketh That no beryn be so bolde one bothe his two eghne Ones to strike one stroke n[e] stirre none nerre To lede rowte in his rewme so ryall to thynke, Pertly with ?oure powers his pese to disturbe. For this es the vsage here and euer schall worthe If any beryn be so bolde with banere for to ryde Withinn þe kyngdome riche bot the kynge one That he schall losse the londe and his lyfe aftir. Bot sen ?e knowe noghte this kythe ne the kynge ryche He will forgiffe ?ow this gilt of his grace one. Full wyde hafe I walked [thies wyes amonges] Bot sawe I neuer siche a syghte, segge, with myn eghne For here es alle þe folke of Fraunce ferdede besyde Of Lorreyne, of Lumbardye and of Lawe Spayne, Wyes of Westwale þat in were duellen, Of Ynglonde, of Yrlonde, Estirlynges full many Þat are stuffede in stele strokes to dele. And ?ondere ‘a baner’ of blake þat one þe bent houes With thre bulles of ble white brouden withinn And iche one hase of henppe hynged a corde Seled with a sade lede, I say als me thynkes; That hede es of holy kirke I hope he be there Alle ferse to the fighte with the folke þat he ledis. Anoþer banere es vpbrayde with a bende of grene With thre hedis white-herede with howes one lofte, Croked full craftyly and kembid in the nekke. Thies are ledis of this londe þat schold oure lawes ?eme That thynken to dele this daye with dynttis full many. I holde hym bot a fole þat fightis whils flyttynge may helpe When he hase founden his frende þat fayled hym neuer. The thirde banere one bent es of blee whitte With sexe gale[g]s, I see, of sable withinn And iche one has a brown brase with bokels twayne. Thies are Sayn Franceys folke þat sayen alle schall fey worthe. They aren so ferse and so fresche þay feghtyn bot seldom. I wote wele for wynnynge thay wentten fro home, His purse weghethe full wele that wanne thaym all hedire. The fourte banere one the bent was brayde appon lofte With bothe the brerdes of blake, a bal[l]e in the myddes Reghte siche as the sonne es in the someris tyde When it hase moste of þe may[n]e one Missomer euen. That was Domynyke this daye with dynttis to dele, With many a blesenande beryn his banere es stuffede, And sythen the pope es so priste thies prechours to helpe And Fraunceys with his folke es forced besyde And alle the ledis of the lande ledith thurgh witt There es no man appon molde to machen þaym agayne Ne gete no grace appon grounde vndir God hymseluen. And ?itt es the fyfte appon þe felde þe faireste of þam alle, A brighte banere of blee whitte with three bore hedis. Be any crafte þat I kan Carmes thaym semyde For þay are the [ledis] þat louen oure lady to serue. If I scholde say þe sothe it semys no nothire Bot þat the freris with othere folke shall þe felde wynn. The sexte es of sendell and so are þay alle, Whitte als the whalles bone whoso the sothe tellys With beltys of blake bocled togedir, The poyntes pared off rownde, þe pendant awaye And alle the lethire appon lofte þat one lowe hengeth Schynethe alle for scharpynynge of the schauynge iren. The ordire of þe Austyns for oughte þat I wene, For by the blussche of the belte the banere I knewe. And other synes I seghe sett appon lofte, Some wittnesse of wolle and some of wyne tounnes, Some of merchandes merke[s] so many and so thikke That I ne wote in my witt for alle this werlde riche Whatt segge vnder the sonne can the sowne rekken. And sekere one þat other syde are sadde men of armes, Bolde sqwyeres of blode, bowmen many, Þat if thay strike one stroke stynt þay ne thynken Till owthir here appon hethe be hewen to dethe. Forthi I bid ?ow bothe that thaym hedir broghte That ?e wend with me are any wrake falle To oure comely kyng that this kythe owethe, And fro he wiete wittirly where þe wronge ristyth Thare nowthir wye be wrothe to wirche als he d[em]eth.’ Off ayther rowte ther rode owte a renke als me thoghte, Knyghtis full comly one coursers attyred And sayden, ‘Sir sandisman sele the betyde! Wele knowe we the kyng, he clothes vs bothe And hase vs fosterde and fedde this fyve and twenty wyntere. Now fare þou byfore and we schall folowe aftire.’ And now are þaire brydells vpbrayde and bown one þaire wayes, Thay lighten doun at þe launde and leued thaire stedis, Kayren vp at the clyffe and one knees fallyn. The kynge henttis by þe handes and hetys þam to ryse And sayde, ‘welcomes, heres, as hyne of oure house bothen.’ The kynge waytted one wyde and the wyne askes, Beryns broghte it anone in bolles of siluere. Me thoghte I sowpped so sadly it sowrede bothe myn eghne And he þat wilnes of this werke to wete any forthire Full freschely and faste for here a fitt endes. Bot than kerpede the kynge, sayd, ‘kythe what ?e hatten And whi the hates aren so hote ?oure hertis bytwene If I schall deme ?ow this day dothe me to here.’ ‘Now certys lorde,’ sayde þat one, ‘the sothe for to telle, I hatt Wynnere, a wy that alle this werlde helpis For I lordes cane lere thurgh ledyng of witt. Thoo þat spedfully will spare and spende not to grete, Lyve appon littill-whattes I lufe hym the bettir. Witt wiendes me with and wysses me faire, Aye when gadir my gudes than glades myn hert Bot this felle false thefe þat byfore ?owe standes Thynkes to strike or he styntt and stroye me for euer. Alle þat I wynn thurgh witt he wastes thurgh pryde, I gedir, I glene and he lattys goo sone, I pryke and I pryne and he the purse opynes. Why hase this cayteffe no care how men corne sellen? His londes liggen alle ley, his lomes aren solde, Downn bene his dowfehowses, drye bene his poles. The deuyll wounder the wele he weldys at home Bot hungere and heghe howses and howndes full kene. Safe a sparthe and a spere sparrede in ane hyrne, A bronde at his bede-hede biddes he no noþer Bot a cuttede capill to cayre with to his frendes. Then will he boste with his brande and braundesche hym ofte, This wikkede weryed thefe that Wastoure men calles, That if he life may longe this lande will he stroye. Forthi deme vs this daye for Drightyns loue in heuen To fighte furthe with oure folke to owthire fey worthe.’ ‘?ee Wynnere,’ quod Wastoure, ‘thi wordes are hye Bot I schall tell the a tale that tene schall the better When thou haste waltered and went and wakede alle þe nyghte, And iche a wy in this werlde that wonnes the abowte, And hase werpede thy wyde howses full of wolle sakkes, The bemys benden at the rofe, siche bakone there hynges, Stuffed are sterlynges vndere stelen bowndes. What scholde worthe of that wele if no waste come? Some rote, some ruste some ratouns fede. Let be thy cramynge of thi kystes for Cristis lufe of heuen, Late the peple and the pore hafe parte of thi siluere, For if thou wydwhare scholde walke and waytten the sothe Thou scholdeste reme for rewthe in siche ryfe bene the pore. For and thou lengare thus lyfe, leue thou noþer, Thou schall be hanged in helle for that thou here spareste. For siche a synn haste þou solde thi soule into helle And there es euer wellande woo worlde withowtten ende.’ ‘Late be thi worde, Wastoure,’ quod Wynnere the riche, ‘Thou melleste of a mater tho[u] madiste it thiseluen. With thi sturte and thy stryffe thou stroyeste vp my gudes In [waytt]inge and in wakynge in wynttres nyghttis, In owttrage, in vnthrifte in angarte pryde. There es no wele in this werlde to wasschen thyn handes That ne es gyffen and grounden are þou it getyn haue. Thou ledis renkes in thy rowte wele ry[c]hely attyrede, Some hafe girdills of golde þat more gude coste Than alle þe faire fre londe that ?e byfore haden. ?e folowe noghte ?oure fadirs þat fosterde ?ow alle A kynde herueste to cache and cornes to wynn For þe colde wyntter and þe kene with gleterand frostes Sythen dropeles drye in the dede monethe. And thou wolle to the tauerne byfore þe tonne-hede Iche beryne redy with a bolle to blerren thyn eghne Hete the whatte thou haue schalte and whatt thyn hert lykes Wyfe, wedowe or wenche þat wonnes there aboute. Then es there bott “fille in” and “feche forthe” florence to schewe “Wee hee” and “worthe vp” wordes ynewe. Bot when this wele es awaye the wyne moste be payede fore. Than lympis ?owe weddis to laye or ?oure londe selle, For siche wikked werkes wery the oure lorde. And forthi God laughte that he louede and leuede þat oþer Iche freke one felde ogh þe ferdere be to wirche. Teche thy men for to tille and ty[n]en thyn feldes, Rayse vp thi renthowses, ryme vp thi ?erdes Owthere hafe as þou haste done and hope aftir werse Þat es firste þe faylynge of fode and than the fire aftir To brene the alle at a birre for thi bale dedis. The more colde es to come als me a clerke tolde.’ ‘?ee Wynnere,’ quod Wastoure, ‘thi wordes are vayne, With oure festes and oure fare we feden the pore. It es plesynge to the prynce þat paradyse wroghte, When Cristes peple hath parte hym payes alle the better Then here ben hodirde and hidde and happede in cofers That it no sonn may see thurgh seuen wyntter ones, Owthir freres it feche when thou fey worthes To payntten with thaire pelers or pergett with thaire walles. Thi sone and thi sektours ichone slees othere, Maken dale aftir thi daye for thou durste neuer, Mawngery ne myndale ne neuer myrthe louediste. A dale aftir thi daye dose the no mare Þan a lighte lanterne late appone nyghte When it es borne at thi bakke, beryn, be my trouthe. Now wolde God that it were als I wisse couthe That thou Wynnere, thou wriche and Wanhope thi brothir And eke ymbryne dayes and euenes of sayntes, The Frydaye and his fere one the ferrere syde Were drownede in the depe see there neuer droghte come, And dedly synn for thayre dede were endityde with twelue, And thies beryns one the bynches with [bonets] one lofte That bene knowen and kydde for clerkes of the beste, Als gude als Arestotle or Austyn the wyse, That alle schent were those schalkes and Scharshull itwiste Þat saide I prikkede with powere his pese to distourbe. Forthi, comely kynge that oure case heris, Late vs swythe with oure swerdes swyngen togedirs For nowe I ‘se’ it es full sothe þat sayde es full ?ore “The richere of ranke wele the rathere will drede, The more hauande þat he hathe the more of hert feble”.’ Bot than this wrechede Wynnere full wrothely he lukes, Sayse, ‘þis es spedles speche to speken thies wordes. Loo! this wrechide Wastoure that wydewhare es knawenn. Ne es nothir kaysser ne kynge ne knyghte þat the folowes, Barone ne bachelere ne beryn that thou loueste Bot foure felawes or fyve that the fayth owthe. And he schall dighte thaym to dyne with dayntethes so many Þat iche a wy in this werlde may wepyn for sorowe. The bores hede schall be broghte with plontes appon lofte Buktayles full brode in brothes there besyde Venyson with the frumentee and fesanttes full riche Baken mete therby one the burde sett Chewettes of choppede flesche charbi[na]de fewlis And iche a segge þat I see has sexe mens do[l]e. If this were nedles note anothir comes aftir, Roste with the riche sewes and the ryalle spyces Kiddes clouen by þe rigge, quarterd swannes, Tartes of ten ynche þat tenys myn hert To see þe borde ouerbrade with blasande disches Als it were a rayled rode with rynges and stones. The thirde mese to me were meruelle to rekken For alle es Martynmesse mete þat I with moste dele, Noghte bot worttes with the flesche withowt wilde fowle Saue ane hene to hym that the howse owethe. And he will hafe birdes bownn one a broche riche Barnakes and buturs and many billed snyppes Larkes and lyngwhittes lapped in sogoure Wodcokkes and wodwales full wellande hote Teeles and titmoyses to take what hym lykes [Caud]ils of connynges and custadis swete [Dario]ls and dische-metis þat ful dere coste [Maw]mene þat men clepen ?our mawes to fill, [Ich]e a mese at a merke bytwen twa men [Þat s]othe bot brynneth for bale ?our bowells within. [Me t]enyth at ?our trompers, þay tounen so heghe [Þat ic]he a gome in þe gate goullyng may here. Þen wil þay say to þamselfe as þay samen ryden, ?e hafe no myster of the helpe of þe heuen kyng. Þus are ?e scorned by skyll and schathed þeraftir Þat rechen for a repaste a rawnsom of siluer. Bot one[s] I herd in a haule of a herdmans tong, “Better were meles many þan a mery nyghte”.’ And he þat wilnes of þis werke for to wete forthe Full freschely and faste for here a fit endes. ‘?ee Wynnere,’ quod Wastour, ‘I wote wele myseluen What sall lympe of þe, lede, within [lit]e ?eris. Thurgh þe poure plenté of corne þat þe peple sowes Þat God will graunte of his grace to growe on þe erthe Ay to appaire þe pris and [it] passe nott to hye, Schal make þe to waxe wod for wanhope in erthe To hope aftir an harde ?ere to honge þiseluen. Woldeste þou hafe lordis to lyfe as laddes on fote, Prelates als prestes þat þe parischen ?emes, Prowde marchandes of pris as pedders in towne? Late lordes lyfe als þam liste, laddes as þam falles Þay þe bacon and beefe, þay botours and swannes Þay þe roughe of þe rye, þay þe rede whete Þay þe grewell gray and þay þe gude sewes And þen may þe peple hafe parte in pouert þat standes, Sum gud morsell of mete to mend with þair chere. If fewlis flye schold forthe and fongen be neuer And wild bestis in þe wodde wonne al þaire lyue And fisches flete in þe flode and ichone ete oþer Ane henne at ane halpeny by halfe ?eris ende; Schold not a ladde be in londe a lorde for to serue. Þis wate þou full wele witterly þiseluen, Whoso wele schal wyn a wastour ‘mo[st]e’ he fynde For if it greues one gome it gladdes anoþer.’ Now quod Wynner to Wastour, ‘me wondirs in hert Of thies poure penyles men þat peloure will by, Sadills of sendale with sercles full riche. Lesse [þat] ?e wrethe ?our wifes þaire willes to folowe ?e sellyn wodd aftir wodde in a wale tyme, Bothe þe oke and þe assche and alle þat þer growes. Þe spyres and þe ?onge sprynge ?e spare to ?our children And sayne God wil graunt it his grace to grow at þe last For to [schadewe] ?our sones bot þe schame es ?our ownn, Nedeles saue ?e þe soyle for sell it ?e thynken. ?our forfadirs were fayne when any frende come For to schake to þe schawe and schewe hym þe estres In iche ‘holt’ þat þay had ane hare for to fynde, Bryng to the brod launde bukkes ynewe To lache and to late goo to lightten þaire hertis. Now es it sett and solde my sorowe es þe more, Waste[d] alle wilfully ?our wyfes to paye. That are had [ben] lordes in londe and ladyes riche Now are þay nysottes of þe new gett so nysely attyred With [sy]de slabbande sleues sleght to þe grounde Ourlede all vmbtourne with ermyn aboute Þat es as harde, as I hope, to handil in þe derne Als a cely symple wenche þat neuer silke wroghte. Bot whoso lukes on hir lyre, oure lady of heuen, How scho fled for ferd ferre out of hir kythe Appon ane amblande asse withowtten more pride Safe a barne in hir barme and a broken heltre Þat Joseph held in hys hande þat hend for to ?eme. All þofe scho walt al þis werlde hir w[e]des wer pore For to gyf ensample of siche for to schewe oþer For to leue pompe and pride, þat pouerte ofte schewes.’ Than þe Wastour wrothly castes vp his eghne And said, ‘þou Wynnere, þou wriche, me woundirs in hert What hafe oure clothes coste þe, caytef, to by Þat þou schal birdes vpbrayd of þaire bright wedis, Sythen þat we vouchesafe þat þe siluer payen. It lyes wele for a lede his lemman to fynde, Aftir hir faire chere to forthir hir herte. Then will scho loue hym lelely as hir lyfe one Make hym bolde and bown with brandes to smytte To schonn schenchipe and schame þer schalkes ere gadird. And if my peple ben prode me payes alle þe better To [s]ee þam faire and free tofore with myn eghne. And ?e negardes appon nyghte ?e nappen so harde, Routten at ?our raxillyng, raysen ?our hurdes. ?e beden wayte one þe wedir þen wery ?e þe while Þat ?e nade hightilde vp ?our houses and ?our hyne raysed. Forthi, Wynnere, with wronge þou wastes þi tyme For gode day ne glade getys þou neuer. Þe deuyll at þi dede-day schal delyn þi gudis, Þo þou woldest þat it were wyn þay it neuer, Þi skathill sectours schal seuer þam aboute And þou hafe helle full hotte for þat þou here saued, Þou tast [no] tent one a tale þat tolde was full ?ore. I hold hym madde þat mournes his make for to wyn, Hent hir þat hir haf schal and hold hir his while. Take þe coppe as it comes, þe case as it falles, For whoso lyfe may lengeste lympes to feche Woodd þat he waste schall to warmen his helys Ferrere þan his fadir dide by fyvetene myle. Now kan I carpe no more bot Sir Kyng, by þi trouthe, Deme vs where we duell schall, me thynke þe day hyes. ?it harde sore es myn [hert] and harmes me more Euer to see in my syghte þat I in soule hate.’ The kynge louely lokes on þe ledis twayne, Says, ‘blynnes, beryns, of ?our brethe and of ?oure brode worde And I schal deme ?ow this day where ?e duelle schall, Aythere lede in a lond þer he es loued moste. Wende, Wynnere, þi waye ouer þe wale stremys, Passe forthe by Paris to þe pope of Rome, Þe cardynalls ken þe wele, will kepe þe ful faire And make þi sydes in silken schetys to lygge And fede þe and foster þe and forthir thyn hert As leefe to worthen wode as þe to wrethe ones. Bot loke, lede, be þi lyfe, when I lettres sende Þat þou hy þe to me home on horse or one fote, And when I knowe þou will co[me] he schall cayre vttire And lenge with anoþer lede til þou þi lefe [take]. For þofe þou bide in þis burgh to þi ber[yinge-daye] With hym happyns þe neuer a fote for [to holde]. And thou, Wastoure, I will þat þou wonn[e scholde] Þer moste waste es of wele and wyng [þer vntill]. Chese þe forthe into þe chepe, a chambre þou rere, Loke þi wyndowe be wyde and wayte þe aboute Where any p[eti]t beryn þurgh þe burgh passe. Teche hym to þe tauerne till he tayte worthe, Doo hym drynke al ny?te þat he dry be at morow, Sythen ken hym to þe crete to comforth his vaynes, Brynge hym to Bred Strete, bikken þi fynger, Schew hym of fatt chepe scholdirs ynewe, “Hotte for þe hungry” a hen oþer twayne. Sett hym softe one a sege and sythen send after [And] bryng out of þe burgh þe best þou may fynde And luke thi knafe hafe a knoke bot he þe clothe spre[de]. Bot late hym paye or he passe and pik hym so clene Þat fynd a peny in his purse and put owte his eghe. When þat es dronken and don duell þer no lenger Bot teche hym owt of the townn to trotte aftir more Then passe to þe pultrie, þe peple þe knowes And ken wele þi katour to knawen þi fode, The herouns, þe hastelete? þe henne wele [to] serue Þe pertrikes, þe plouers þe oþer pulled byrddes Þe albus, þ[e end]es þe egretes dere, Þe more þou wastis þi wele þe better þe Wynner lykes. And wayte to me, þou Wynnere, if þou wilt wele chefe, When I wende appon werre my wyes to lede For at þe proude pales of Parys þe riche I thynk to do it in ded and dub þe to knyghte And giff giftes full grete of golde and of sil[uer] To ledis of my legyance þat lufen me in hert. And sythen [k]ayre as I come with knyghtes þat me foloen To þe kirke of Colayne þer þe kynges ligges....’</field>
   </doc>
</add>