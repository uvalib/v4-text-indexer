<?xml version="1.0" encoding="UTF-8"?>
<add>
   <doc>
      <field name="author_display">George Routledge &amp; Sons</field>
      <field name="author_display">Columbia University Press</field>
      <field name="author_facet">George Routledge &amp; Sons</field>
      <field name="author_facet">Columbia University Press</field>
      <field name="author_sort_facet">george routledge  sons</field>
      <field name="author_text">George Routledge &amp; Sons</field>
      <field name="author_text">Columbia University Press</field>
      <field name="composition_era_facet">20th Century</field>
      <field name="composition_era_facet">1930's</field>
      <field name="content_model_facet">text</field>
      <field name="content_type_facet">TEI</field>
      <field name="datafile_name_display">/FedoraRepo/text/chadwyck_ep/uvaBook/tei/chep_1.1385.xml</field>
      <field name="date_indexed_facet">201909240352</field>
      <field name="date_text">1936</field>
      <field name="digital_collection_facet">UVa Text Collection</field>
      <field name="digital_collection_text">UVa Text Collection</field>
      <field name="digital_collection_facet">Chadwyck-Healey English Poetry</field>
      <field name="digital_collection_text">Chadwyck-Healey English Poetry</field>
      <field name="format_facet">Document</field>
      <field name="format_facet">Online</field>
      <field name="id">uva-lib:463940</field>
      <field name="language_facet">English</field>
      <field name="main_title_display">The Exeter Book</field>
      <field name="repository_address_display">http://fedora-prod01.lib.virginia.edu:8080/fedora/get</field>
      <field name="shadowed_location_facet">VISIBLE</field>
      <field name="source_facet">Digital Library</field>
      <field name="subject_facet">English poetry -- 20th century</field>
      <field name="subject_text">English poetry -- 20th century</field>
      <field name="title_display">The Exeter Book</field>
      <field name="title_facet">exeter book</field>
      <field name="title_sort_facet">exeter book</field>
      <field name="title_text">The Exeter Book</field>
      <field name="year_display">1936</field>
      <field name="year_facet">1936</field>
      <field name="year_multisort_i">1936</field>
      <field name="admin_meta_file_display">&lt;?xml version="1.0" encoding="UTF-8" ?&gt;</field>
      <field name="admin_meta_file_display">&lt;!DOCTYPE adminmeta</field>
      <field name="admin_meta_file_display">SYSTEM "http://text.lib.virginia.edu/dtd/admin/adminmeta.dtd"&gt;</field>
      <field name="admin_meta_file_display">&lt;adminmeta&gt;</field>
      <field name="admin_meta_file_display">&lt;pid&gt;uva-lib:463940&lt;/pid&gt;</field>
      <field name="admin_meta_file_display">&lt;adminrights&gt;</field>
      <field name="admin_meta_file_display">&lt;policy&gt;</field>
      <field name="admin_meta_file_display">&lt;access&gt;viva&lt;/access&gt;</field>
      <field name="admin_meta_file_display">&lt;/policy&gt;</field>
      <field name="admin_meta_file_display">&lt;/adminrights&gt;</field>
      <field name="admin_meta_file_display">&lt;technical&gt;</field>
      <field name="admin_meta_file_display">&lt;text&gt;</field>
      <field name="admin_meta_file_display">&lt;character encoding="UTF-8"/&gt;</field>
      <field name="admin_meta_file_display">&lt;mimetype&gt;text/xml&lt;/mimetype&gt;</field>
      <field name="admin_meta_file_display">&lt;markup&gt;</field>
      <field name="admin_meta_file_display">&lt;encoding label="xml" version="1.0"/&gt;</field>
      <field name="admin_meta_file_display">&lt;base label="TEI.2" type="DTD" version="P4" href="http://text.lib.virginia.edu/dtd/tei/tei-p4/tei2.dtd"&gt;</field>
      <field name="admin_meta_file_display">&lt;localmodification label="TEI.extensions.dtd" href="http://text.lib.virginia.edu/dtd/tei/uva-dl-tei/uva-dl-tei.dtd"/&gt;</field>
      <field name="admin_meta_file_display">&lt;localmodification label="TEI.extensions.ent" href="http://text.lib.virginia.edu/dtd/tei/uva-dl-tei/uva-dl-tei.ent"/&gt;</field>
      <field name="admin_meta_file_display">&lt;/base&gt;</field>
      <field name="admin_meta_file_display">&lt;/markup&gt;</field>
      <field name="admin_meta_file_display">&lt;/text&gt;</field>
      <field name="admin_meta_file_display">&lt;/technical&gt;</field>
      <field name="admin_meta_file_display">&lt;/adminmeta&gt;</field>
      <field name="desc_meta_file_display">&lt;?xml version="1.0" encoding="US-ASCII"?&gt;</field>
      <field name="desc_meta_file_display">&lt;!DOCTYPE descmeta</field>
      <field name="desc_meta_file_display">SYSTEM "http://text.lib.virginia.edu/dtd/descmeta/descmeta.dtd"&gt;</field>
      <field name="desc_meta_file_display">&lt;descmeta&gt;</field>
      <field name="desc_meta_file_display">&lt;pid&gt;uva-lib:463940&lt;/pid&gt;</field>
      <field name="desc_meta_file_display">&lt;mediatype type="text"&gt;</field>
      <field name="desc_meta_file_display">&lt;form scheme="uva-form"&gt;monograph&lt;/form&gt;</field>
      <field name="desc_meta_file_display">&lt;/mediatype&gt;</field>
      <field name="desc_meta_file_display">&lt;presentation&gt;</field>
      <field name="desc_meta_file_display">&lt;displayAgent/&gt;</field>
      <field name="desc_meta_file_display">&lt;sortAgent/&gt;</field>
      <field name="desc_meta_file_display">&lt;displayTitle&gt;The Exeter Book&lt;/displayTitle&gt;</field>
      <field name="desc_meta_file_display">&lt;sortTitle&gt;exeter book&lt;/sortTitle&gt;</field>
      <field name="desc_meta_file_display">&lt;displayDate&gt;1936&lt;/displayDate&gt;</field>
      <field name="desc_meta_file_display">&lt;sortDate&gt;1936&lt;/sortDate&gt;</field>
      <field name="desc_meta_file_display">&lt;/presentation&gt;</field>
      <field name="desc_meta_file_display">&lt;title type="main"&gt;The Exeter Book&lt;/title&gt;</field>
      <field name="desc_meta_file_display">&lt;place&gt;</field>
      <field name="desc_meta_file_display">&lt;geogname&gt;London&lt;/geogname&gt;</field>
      <field name="desc_meta_file_display">&lt;/place&gt;</field>
      <field name="desc_meta_file_display">&lt;place&gt;</field>
      <field name="desc_meta_file_display">&lt;geogname&gt;New York&lt;/geogname&gt;</field>
      <field name="desc_meta_file_display">&lt;/place&gt;</field>
      <field name="desc_meta_file_display">&lt;agent type="provider" form="corpname" role="publisher"&gt;</field>
      <field name="desc_meta_file_display">&lt;name&gt;George Routledge &amp;amp; Sons&lt;/name&gt;</field>
      <field name="desc_meta_file_display">&lt;/agent&gt;</field>
      <field name="desc_meta_file_display">&lt;agent type="provider" form="corpname" role="publisher"&gt;</field>
      <field name="desc_meta_file_display">&lt;name&gt;Columbia University Press&lt;/name&gt;</field>
      <field name="desc_meta_file_display">&lt;/agent&gt;</field>
      <field name="desc_meta_file_display">&lt;time type="publication"&gt;</field>
      <field name="desc_meta_file_display">&lt;date&gt;1936&lt;/date&gt;</field>
      <field name="desc_meta_file_display">&lt;/time&gt;</field>
      <field name="desc_meta_file_display">&lt;identifier type="UVa Virgo ID"/&gt;</field>
      <field name="desc_meta_file_display">&lt;identifier type="UVa Title Control Number"&gt;chp0090&lt;/identifier&gt;</field>
      <field name="desc_meta_file_display">&lt;language&gt;</field>
      <field name="desc_meta_file_display">&lt;authority scheme="http://www.loca.gov/standards/iso639-2/"&gt;ISO 639-2&lt;/authority&gt;eng&lt;/language&gt;</field>
      <field name="desc_meta_file_display">&lt;physdesc type="extent"&gt;243 p.&lt;/physdesc&gt;</field>
      <field name="desc_meta_file_display">&lt;subject scheme="LCSH"&gt;English poetry -- 20th century&lt;/subject&gt;</field>
      <field name="desc_meta_file_display">&lt;covtime&gt;</field>
      <field name="desc_meta_file_display">&lt;timeinterval&gt;20th century&lt;/timeinterval&gt;</field>
      <field name="desc_meta_file_display">&lt;/covtime&gt;</field>
      <field name="desc_meta_file_display">&lt;surrogate&gt;</field>
      <field name="desc_meta_file_display">&lt;mediatype type="text"/&gt;</field>
      <field name="desc_meta_file_display">&lt;mimetype&gt;text/xml&lt;/mimetype&gt;</field>
      <field name="desc_meta_file_display">&lt;title type="main"&gt;The Exeter Book&lt;/title&gt;</field>
      <field name="desc_meta_file_display">&lt;place&gt;</field>
      <field name="desc_meta_file_display">&lt;geogname&gt;Cambridge, England&lt;/geogname&gt;</field>
      <field name="desc_meta_file_display">&lt;/place&gt;</field>
      <field name="desc_meta_file_display">&lt;agent type="provider" form="corpname" role="publisher"&gt;</field>
      <field name="desc_meta_file_display">&lt;name&gt;Chadwyck-Healey Ltd.&lt;/name&gt;</field>
      <field name="desc_meta_file_display">&lt;/agent&gt;</field>
      <field name="desc_meta_file_display">&lt;time type="creation"&gt;</field>
      <field name="desc_meta_file_display">&lt;date&gt;1994&lt;/date&gt;</field>
      <field name="desc_meta_file_display">&lt;/time&gt;</field>
      <field name="desc_meta_file_display">&lt;rights type="copyright"&gt;Copyright©1994 Chadwyck-Healey Inc.&lt;/rights&gt;</field>
      <field name="desc_meta_file_display">&lt;rights type="access"&gt;Accessible to VIVA community only&lt;/rights&gt;</field>
      <field name="desc_meta_file_display">&lt;physdesc type="extent"&gt;ca. 613 kilobytes&lt;/physdesc&gt;</field>
      <field name="desc_meta_file_display">&lt;description type="note"&gt;Preliminaries and editorial matter omitted.&lt;/description&gt;</field>
      <field name="desc_meta_file_display">&lt;/surrogate&gt;</field>
      <field name="desc_meta_file_display">&lt;relationships&gt;</field>
      <field name="desc_meta_file_display">&lt;set code="UVA-LIB-Text"/&gt;</field>
      <field name="desc_meta_file_display">&lt;set code="CH-EnglPoetry"/&gt;</field>
      <field name="desc_meta_file_display">&lt;/relationships&gt;</field>
      <field name="desc_meta_file_display">&lt;/descmeta&gt;</field>
      <field name="fulltext">THE EXETER BOOK CHRIST I cyninge. Ðu eart se weallstan þe ða wyrhtan iu wiðwurpon to weorce. Wel þe geriseð þæt þu heafod sie healle mærre, ond gesomnige side weallas fæste gefoge, flint unbræcne, þæt geond eorðb[]g eall eagna gesihþe wundrien to worlde wuldres ealdor. Gesweotula nu þurh searocræft þin sylfes weorc, soðfæst, sigorbeorht, ond sona forlæt weall wið wealle. Nu is þam weorce þearf þæt se cræftga cume ond se cyning sylfa, ond þonne gebete, nu gebrosnad is, hus under hrofe. He þæt hra gescop, leomo læmena; nu sceal liffrea þone wergan heap wraþum ahreddan, earme from egsan, swa he oft dyde. Eala þu reccend ond þu riht cyning, se þe locan healdeð, lif ontyneð, eadga[] upwegas, oþrum forwyrneð wlitigan wilsiþes, gif his weorc ne deag. Huru we for þearfe þas word sprecað, ond m[]giað þone þe mon gescop þæt he ne []ete[]ceose weorðan cearfulra þing, þe we in carcerne sittað sorgende, sunnan wenað, hwonne us liffrea leoht ontyne, weorðe ussum mode to mundboran, ond þæt tydre gewitt tire bewinde, gedo usic þæs wyrðe, þe he to wuldre forlet, þa we heanlice hweorfan sceoldan to þis enge lond, eðle bescyrede. Forþon secgan mæg, se ðe soð spriceð, þæt he ahredde, þa forhwyrfed wæs, frumcyn fira. Wæs seo fæmne geong, mægð manes leas, þe he him to meder geceas; þæt wæs geworden butan weres frigum, þæt þurh bearnes gebyrd bryd eacen wearð. Nænig efenlic þam, ær ne siþþan, in worlde gewearð wifes gearnung; þæt degol wæs, dryhtnes geryne. Eal giofu gæstlic grundsceat geondspreot; þær wisna fela wearð inlihted lare longsume þurh lifes fruman þe ær under hoðman biholen lægon, witgena woðsong, þa se waldend cwom, se þe reorda gehwæs ryne gemiclað ðara þe geneahhe noman scyppendes þurh horscne had hergan willað. Eala sibbe gesihð, sancta Hierusalem, cynestola cyst, Cristes burglond, engla eþelstol, ond þa ane in þe saule soðfæstra simle gerestað, wuldrum hremge. Næfre wommes tacn in þam eardgearde eawed weorþeð, ac þe firina gehwylc feor abugeð, wærgðo ond gewinnes. Bist to wuldre full halgan hyhtes, swa þu gehaten eart. Sioh nu sylfa þe geond þas sidan gesceaft, swylce rodores hrof rume geondwlitan ymb healfa gehwone, hu þec heofones cyning siðe geseceð, ond sylf cymeð, nimeð eard in þe, swa hit ær gefyrn witgan wisfæste wordum sægdon, cyðdon Cristes gebyrd, cwædon þe to frofre, burga betlicast. Nu is þæt bearn cymen, awæcned to wyrpe weorcum Ebrea, bringeð blisse þe, benda onlyseð niþum genedde. Nearoþearfe conn, hu se earma sceal are gebidan. Eala wifa wynn geond wuldres þrym, fæmne freolicast ofer ealne foldan sceat þæs þe æfre sundbuend secgan hyrdon, arece us þæt geryne þæt þe of roderum cwom, hu þu eacnunge æfre onfenge bearnes þurh gebyrde, ond þone gebedscipe æfter monwisan mod ne cuðes. Ne we soðlice swylc ne gefrugnan in ærdagum æfre gelimpan, þæt ðu in sundurgiefe swylce befenge, ne we þære wyrde wenan þurfon toweard in tide. Huru treow in þe weorðlicu wunade, nu þu wuldres þrym bosme gebære, ond no gebrosnad wearð mægðhad se micla. Swa eal manna bearn sorgum sawað, swa eft ripað, cennað to cwealme. Cwæð sio eadge mæg symle sigores full, sancta Maria: “Hwæt is þeos wundrung þe ge wafiað, ond geomrende gehþum mænað, sunu Solimæ somod his dohtor? Fricgað þurh fyrwet hu ic fæmnan had, mund minne geheold, ond eac modor gewearð mære meotudes suna. Forþan þæt monnum nis cuð geryne, ac Crist onwrah in Dauides dyrre mægan þæt is Euan scyld eal forpynded, wærgða aworpen, ond gewuldrad is se heanra had. Hyht is onfangen þæt nu bletsung mot bæm gemæne, werum ond wifum, a to worulde forð in þam uplican engla dreame mid soðfæder symle wunian.” Eala earendel, engla beorhtast, ofer middangeard monnum sended, ond soðfæsta sunnan leoma, torht ofer tunglas, þu tida gehwane of sylfum þe symle inlihtes! Swa þu, god of gode gearo acenned, sunu soþan fæder, swegles in wuldre butan anginne æfre wære, swa þec nu for þearfum þin agen geweorc bideð þurh byldo, þæt þu þa beorhtan us sunnan onsende, ond þe sylf cyme þæt ðu inleohte þa þe longe ær, þrosme beþeahte ond in þeostrum her, sæton sinneahtes; synnum bifealdne deorc deaþes sceadu dreogan sceoldan. Nu we hyhtfulle hælo gelyfað þurh þæt word godes weorodum brungen, þe on frymðe wæs fæder ælmihtigum efenece mid god, ond nu eft gewearð flæsc firena leas, þæt seo fæmne gebær geomrum to geoce. God wæs mid us gesewen butan synnum; somod eardedon mihtig meotudes bearn ond se monnes sunu geþwære on þeode. We þæs þonc magon secgan sigedryhtne symle bi gewyrhtum, þæs þe he hine sylfne us sendan wolde. Eala gæsta god, hu þu gleawlice mid noman ryhte nemned wære Emmanuhel, swa hit engel gecwæð ærest on Ebresc! Þæt is eft gereht, rume bi gerynum: “Nu is rodera weard, god sylfa mid us.” Swa þæt gomele gefyrn ealra cyninga cyning ond þone clænan eac sacerd soðlice sægdon toweard, swa se mæra iu, Melchisedech, gleaw in gæste godþrym onwrah eces alwaldan. Se wæs æ bringend, lara lædend, þam longe his hyhtan hidercyme, swa him gehaten wæs, þætte sunu meotudes sylfa wolde gefælsian foldan mægðe, swylce grundas eac gæstes mægne siþe gesecan. Nu hie softe þæs bidon in bendum hwonne bearn godes cwome to cearigum. Forþon cwædon swa, suslum geslæhte: “Nu þu sylfa cum, heofones heahcyning. Bring us hælolif, werigum witeþeowum, wope forcymenum, bitrum brynetearum. Is seo bot gelong eal æt þe anum [] oferþearfum. Hæftas hygegeomre hider []es; ne læt þe behindan, þonne þu heonan cyrre, mænigo þus micle, ac þu miltse on us gecyð cynelice, Crist nergende, wuldres æþeling, ne læt awyrgde ofer us onwald agan. Læf us ecne gefean wuldres þines, þæt þec weorðien, weoroda wuldorcyning, þa þu geworhtes ær hondum þinum. Þu in heannissum wunast wideferh mid waldend fæder.” “Eala Ioseph min, Iacobes bearn, mæg Dauides, mæran cyninges, nu þu freode scealt fæste gedælan, alætan lufan mine!” “Ic lungre eam deope gedrefed, dome bereafod, forðon ic worn for þe worde hæbbe sidra sorga ond sarcwida, hearmes gehyred, ond me hosp sprecað, tornworda fela. Ic tearas sceal geotan geomormod. God eaþe mæg gehælan hygesorge heortan minre, afrefran feasceaftne. Eala fæmne geong, mægð Maria!” “Hwæt bemurnest ðu, cleopast cearigende? Ne ic culpan in þe, incan ænigne, æfre onfunde, womma geworhtra, ond þu þa word spricest swa þu sylfa sie synna gehwylcre firena gefylled.” “Ic to fela hæbbe þæs byrdscypes bealwa onfongen! Hu mæg ic ladigan laþan spræce, oþþe ondsware ænige findan wraþum towiþere? Is þæt wide cuð þæt ic of þam torhtan temple dryhtnes onfeng freolice fæmnan clæne, womma lease, ond nu gehwyrfed is þurh nathwylces. Me nawþer deag, secge ne swige. Gif ic soð sprece, þonne sceal Dauides dohtor sweltan, stanum astyrfed. Gen strengre is þæt ic morþor hele; scyle manswara, laþ leoda gchwam lifgan siþþan, fracoð in folcum.” Þa seo fæmne onwrah ryhtgeryno, ond þus reordade: “Soð ic secge þurh sunu meotudes, gæsta geocend, þæt ic gen ne conn þurh gemæcscipe monnes ower, ænges on eorðan, ac me eaden wearð, geongre in geardum, þæt me Gabrihel, heofones heagengel, hælo gebodade. Sægde soðlice þæt me swegles gæst leoman onlyhte, sceolde ic lifes þrym geberan, beorhtne sunu, bearn eacen godes, torhtes tirfruman. Nu ic his tempel eam gefremed butan facne, in me frofre gæst geeardode. Nu þu ealle forlæt sare sorgceare. Saga ecne þonc mærum meotodes sunu þæt ic his modor gewearð, fæmne forð seþeah, ond þu fæder cweden woruldcund bi wene; sceolde witedom in him sylfum beon soðe gefylled.” Eala þu soða ond þu sibsuma ealra cyninga cyning, Crist ælmihtig, hu þu ær wære eallum geworden worulde þrymmum mid þinne wuldorfæder cild acenned þurh his cræft ond meaht! Nis ænig nu eorl under lyfte, secg searoþoncol, to þæs swiðe gleaw þe þæt asecgan mæge sundbuendum, areccan mid ryhte, hu þe rodera weard æt frymðe genom him to freobearne. Þæt wæs þara þinga þe her þeoda cynn gefrugnen mid folcum æt fruman ærest geworden under wolcnum, þæt witig god, lifes ordfruma, leoht ond þystro gedælde dryhtlice, ond him wæs domes geweald, ond þa wisan abead weoroda ealdor: “Nu sie geworden forþ a to widan feore leoht, lixende gefea, lifgendra gehwam þe in cneorissum cende weorðen.” Ond þa sona gelomp, þa hit swa sceolde, leoma leohtade leoda mægþum, torht mid tunglum, æfter þon tida bigong. Sylfa sette þæt þu sunu wære efeneardigende mid þinne engan frean ærþon oht þisses æfre gewurde. Þu eart seo snyttro þe þas sidan gesceaft mid þi waldende worhtes ealle. Forþon nis ænig þæs horsc, ne þæs hygecræftig, þe þin fromcyn mæge fira bearnum sweotule geseþan. Cum, nu, sigores weard, meotod moncynnes, ond þine miltse her arfæst ywe! Us is eallum neod þæt we þin medrencynn motan cunnan, ryhtgeryno, nu we areccan ne mægon þæt fædrencynn fier owihte. Þu þisne middangeard milde geblissa þurh ðinne hercyme, hælende Crist, ond þa gyldnan geatu, þe in geardagum ful longe ær bilocen stodan, heofona heahfrea, hat ontynan, ond usic þonne gesece þurh þin sylfes gong eaðmod to eorþan. Us is þinra arna þearf! Hafað se awyrgda wulf tostenced, deor dædscua, dryhten, þin eowde, wide towrecene. Þæt ðu, waldend, ær blode gebohtes, þæt se bealofulla hyneð heardlice, ond him on hæft nimeð ofer usse nioda lust. Forþon we, nergend, þe biddað geornlice breostgehygdum þæt þu hrædlice helpe gefremme wergum wreccan, þæt se wites bona in helle grund hean gedreose, ond þin hondgeweorc, hæleþa scyppend, mote arisan ond on ryht cuman to þam upcundan æþelan rice, þonan us ær þurh synlust se swearta gæst forteah ond fortylde, þæt we, tires wone, a butan ende sculon ermþu dreogan, butan þu usic þon ofostlicor, ece dryhten, æt þam leodsceaþan, lifgende god, helm alwihta, hreddan wille. Eala þu mæra middangeardes seo clæneste cwen ofer eorþan þara þe gewurde to widan feore, hu þec mid ryhte ealle reordberend hatað ond secgað, hæleð geond foldan, bliþe mode, þæt þu bryd sie þæs selestan swegles bryttan. Swylce þa hyhstan on heofonum eac, Cristes þegnas, cweþað ond singað þæt þu sie hlæfdige halgum meahtum wuldorweorudes, ond worldcundra hada under heofonum, ond helwara. Forþon þu þæt ana ealra monna geþohtest þrymlice, þristhycgende, þæt þu þinne mægðhad meotude brohtes, sealdes butan synnum. Nan swylc ne cwom ænig oþer ofer ealle men, bryd beaga hroden, þe þa beorhtan lac to heofonhame hlutre mode siþþan sende. Forðon heht sigores fruma his heahbodan hider gefleogan of his mægenþrymme ond þe meahta sped snude cyðan, þæt þu sunu dryhtnes þurh clæne gebyrd cennan sceolde monnum to miltse, ond þe, Maria, forð efne unwemme a gehealdan. Eac we þæt gefrugnon, þæt gefyrn bi þe soðfæst sægde sum woðbora in ealddagum, Esaias, þæt he wære gelæded þæt he lifes gesteald in þam ecan ham eal sceawode. Wlat þa swa wisfæst witga geond þeodland oþþæt he gestarode þær gestaþelad wæs æþelic ingong. Eal wæs gebunden deoran since duru ormæte, wundurclommum bewriþen. Wende swiðe þæt ænig elda æfre ne meahte swa fæstlice forescyttelsas on ecnesse o inhebban, oþþe ðæs ceasterhlides clustor onlucan, ær him godes engel þurh glædne geþonc þa wisan onwrah ond þæt word acwæð: “Ic þe mæg secgan þæt soð gewearð þæt ðas gyldnan gatu giet sume siþe god sylf wile gæstes mægne gefælsian, fæder ælmihtig, ond þurh þa fæstan locu foldan neosan, ond hio þonne æfter him ece stondað simle singales swa beclysed þæt nænig oþer, nymðe nergend god, hy æfre ma eft onluceð.” Nu þæt is gefylled þæt se froda þa mid eagum þær on wlatade. Þu eart þæt wealldor, þurh þe waldend frea æne on þas eorðan ut siðade, ond efne swa þec gemette, meahtum gehrodene, clæne ond gecorene, Crist ælmihtig. Swa ðe æfter him engla þeoden eft unmæle ælces þinges lioþucægan bileac, lifes brytta. Iowa us nu þa are þe se engel þe, godes spelboda, Gabriel brohte. Huru þæs biddað burgsittende þæt ðu þa frofre folcum cyðe, þinre sylfre sunu. Siþþan we motan anmodlice ealle hyhtan, nu we on þæt bearn foran breostum stariað. Geþinga us nu þristum wordum þæt he us ne læte leng owihte in þisse deaðdene gedwolan hyran, ac þæt he usic geferge in fæder rice, þær we sorglease siþþan motan wunigan in wuldre mid weoroda god. Eala þu halga heofona dryhten, þu mid fæder þinne gefyrn wære efenwesende in þam æþelan ham. Næs ænig þa giet engel geworden, ne þæs miclan mægenþrymmes nan ðe in roderum up rice biwitigað, þeodnes þryðgesteald ond his þegnunga, þa þu ærest wære mid þone ecan frean sylf settende þas sidan gesceaft, brade brytengrundas. Bæm inc is gemæne heahgæst hleofæst. We þe, hælend Crist, þurh eaðmedu ealle biddað þæt þu gehyre hæfta stefne, þinra niedþiowa, nergende god, hu we sind geswencte þurh ure sylfra gewill. Habbað wræcmæcgas wergan gæstas, hetlen helsceaþa, hearde genyrwad, gebunden bealorapum. Is seo bot gelong eall æt þe anum, ece dryhten. Hreowcearigum help, þæt þin hidercyme afrefre feasceafte, þeah we fæhþo wið þec þurh firena lust gefremed hæbben. Ara nu onbehtum ond usse yrmþa geþenc, hu we tealtrigað tydran mode, hwearfiað heanlice. Cym nu, hæleþa cyning, ne lata to lange. Us is lissa þearf, þæt þu us ahredde ond us hælogiefe soðfæst sylle, þæt we siþþan forð þa sellan þing symle moten geþeon on þeode, þinne willan. Eala seo wlitige, weorðmynda full, heah ond halig, heofoncund þrynes, brade geblissad geond brytenwongas þa mid ryhte sculon reordberende, earme eorðware ealle mægene hergan healice, nu us hælend god wærfæst onwrah þæt we hine witan moton. Forþon hy, dædhwæte, dome geswiðde, þæt soðfæste seraphinnes cynn, uppe mid englum a bremende, unaþreotendum þrymmum singað ful healice hludan stefne, fægre feor ond neah. Habbaþ folgoþa cyst mid cyninge. Him þæt Crist forgeaf, þæt hy motan his ætwiste eagum brucan simle singales, swegle gehyrste, weorðian waldend wide ond side, ond mid hyra fiþrum frean ælmihtges onsyne weardiað, ecan dryhtnes, ond ymb þeodenstol þringað georne hwylc hyra nehst mæge ussum nergende flihte lacan friðgeardum in. Lofiað leoflicne ond in leohte him þa word cweþað, ond wuldriað æþelne ordfruman ealra gesceafta: “Halig eart þu, halig, heahengla brego, soð sigores frea, simle þu bist halig, dryhtna dryhten! A þin dom wunað eorðlic mid ældum in ælce tid wide geweorþad. Þu eart weoroda god, forþon þu gefyldest foldan ond rodoras, wigendra hleo, wuldres þines, helm alwihta. Sie þe in heannessum ece hælo, ond in eorþan lof, beorht mid beornum. Þu gebletsad leofa, þe in dryhtnes noman dugeþum cwome heanum to hroþre. Þe in heahþum sie a butan ende ece herenis.” Eala hwæt, þæt is wræclic wrixl in wera life, þætte moncynnes milde scyppend onfeng æt fæmnan flæsc unwemme, ond sio weres friga wiht ne cuþe, ne þurh sæd ne cwom sigores agend monnes ofer moldan; ac þæt wæs ma cræft þonne hit eorðbuend ealle cuþan þurh geryne, hu he, rodera þrim, heofona heahfrea, helpe gefremede monna cynne þurh his modor hrif. Ond swa forðgongende folca nergend his forgifnesse gumum to helpe dæleð dogra gehwam, dryhten weoroda. Forþon we hine domhwate dædum ond wordum hergen holdlice. Þæt is healic ræd monna gehwylcum þe gemynd hafað, þæt he symle oftost ond inlocast ond geornlicost god weorþige. He him þære lisse lean forgildeð, se gehalgoda hælend sylfa, efne in þam eðle þær he ær ne cwom, in lifgendra londes wynne, þær he gesælig siþþan eardað, ealne widan feorh wunað butan ende. Amen. II Nu ðu geornlice gæstgerynum, mon se mæra, modcræfte sec þurh sefan snyttro, þæt þu soð wite hu þæt geeode, þa se ælmihtiga acenned wearð þurh clænne had, siþþan he Marian, mægða weolman, mærre meowlan, mundheals geceas, þæt þær in hwitum hræglum gewerede englas ne oðeowdun, þa se æþeling cwom, beorn in Betlem. Bodan wæron gearwe þa þurh hleoþorcwide hyrdum cyðdon, sægdon soðne gefean, þætte sunu wære in middangeard meotudes acenned, in Betleme. Hwæþre in bocum ne cwið þæt hy in hwitum þær hræglum oðywden in þa æþelan tid, swa hie eft dydon ða se brega mæra to Bethania, þeoden þrymfæst, his þegna gedryht gelaðade, leof weorud. Hy þæs lareowes on þam wildæge word ne gehyrwdon, hyra sincgiefan. Sona wæron gearwe, hæleð mid hlaford, to þære halgan byrg, þær him tacna fela tires brytta onwrah, wuldres helm, wordgerynum, ærþon up stige ancenned sunu, efenece bearn, agnum fæder, þæs ymb feowertig þe he of foldan ær from deaðe aras, dagena rimes. Hæfde þa gefylled, swa ær biforan sungon, witgena word geond woruld innan þurh his þrowinga. Þegnas heredon, lufedun leofwendum lifes agend, fæder frumsceafta. He him fægre þæs leofum gesiþum lean æfter geaf, ond þæt word acwæð waldend engla, gefysed, frea mihtig, to fæder rice: “Gefeoð ge on ferððe! Næfre ic from hweorfe, ac ic lufan symle læste wið eowic, ond eow meaht giefe ond mid wunige, awo to ealdre, þæt eow æfre ne bið þurh gife mine godes onsien. Farað nu geond ealne yrmenne grund, geond widwegas, weoredum cyðað, bodiað ond bremað beorhtne geleafan, ond fulwiað folc under roderum. Hweorfað to hæþnum, hergas breotaþ, fyllað ond feogað, feondscype dwæscað, sibbe sawað on sefan manna þurh meahta sped. Ic eow mid wunige, forð on frofre, ond eow friðe healde strengðu staþolfæstre on stowa gehware.” Ða wearð semninga sweg on lyfte hlud gehyred. Heofonengla þreat, weorud wlitescyne, wuldres aras, cwomun on corðre. Cyning ure gewat þurh þæs temples hrof þær hy to segun, þa þe leofes þa gen last weardedun on þam þingstede, þegnas gecorene. Gesegon hi on heahþu hlaford stigan, godbearn of grundum. Him wæs geomor sefa hat æt heortan, hyge murnende, þæs þe hi swa leofne leng ne mostun geseon under swegle. Song ahofun aras ufancunde, æþeling heredun, lofedun liffruman, leohte gefegun þe of þæs hælendes heafelan lixte. Gesegon hy ælbeorhte englas twegen fægre ymb þæt frumbearn frætwum blican, cyninga wuldor. Cleopedon of heahþu wordum wrætlicum ofer wera mengu beorhtan reorde: “Hwæt bidað ge, Galilesce guman on hwearfte? Nu ge sweotule geseoð soðne dryhten on swegl faran; sigores agend wile up heonan eard gestigan, æþelinga ord, mid þas engla gedryht, ealra folca fruma, fæder eþelstoll. We mid þyslice þreate willað ofer heofona gehlidu hlaford fergan to þære beorhtan byrg mid þas bliðan gedryht, ealra sigebearna þæt seleste ond æþeleste, þe ge her on stariað ond in frofre geseoð frætwum blican. Wile eft swa þeah eorðan mægðe sylfa gesecan side herge, ond þonne gedeman dæda gehwylce þara ðe gefremedon folc under roderum.” Ða wæs wuldres weard wolcnum bifongen, heahengla cyning, ofer hrofas upp, haligra helm. Hyht wæs geniwad, blis in burgum, þurh þæs beornes cyme. Gesæt sigehremig on þa swiþran hand ece eadfruma agnum fæder. Gewitan him þa gongan to Hierusalem hæleð hygerofe, in þa halgan burg, geomormode, þonan hy god nyhst up stigende eagum segun, hyra wilgifan. Þær wæs wopes hring, torne bitolden; wæs seo treowlufu hat æt heortan, hreðer innan weoll, beorn breostsefa. Bidon ealle þær þegnas þrymfulle þeodnes gehata in þære torhtan byrig tyn niht þa gen, swa him sylf bibead swegles agend, ærþon up stige ealles waldend on heofona gehyld. Hwite cwoman eorla eadgiefan englas togeanes. Ðæt is wel cweden, swa gewritu secgað, þæt him albeorhte englas togeanes in þa halgan tid heapum cwoman, sigan on swegle. Þa wæs symbla mæst geworden in wuldre. Wel þæt gedafenað þæt to þære blisse, beorhte gewerede, in þæs þeodnes burg þegnas cwoman, weorud wlitescyne. Gesegon wilcuman on heahsetle heofones waldend, folca feorhgiefan, frætwum ealles waldend middangeardes ond mægenþrymmes. “Hafað nu se halga helle bireafod ealles þæs gafoles þe hi geardagum in þæt orlege unryhte swealg. Nu sind forcumene ond in cwicsusle gehynde ond gehæfte, in helle grund duguþum bidæled, deofla cempan. Ne meahtan wiþerbrogan wige spowan, wæpna wyrpum, siþþan wuldres cyning, heofonrices helm, hilde gefremede wiþ his ealdfeondum anes meahtum, þær he of hæfte ahlod huþa mæste of feonda byrig, folces unrim, þisne ilcan þreat þe ge her on stariað. Wile nu gesecan sawla nergend gæsta giefstol, godes agen bearn, æfter guðplegan. Nu ge geare cunnon hwæt se hlaford is se þisne here lædeð, nu ge fromlice freondum togeanes gongað glædmode. Geatu, ontynað! Wile in to eow ealles waldend, cyning on ceastre, corðre ne lytle, fyrnweorca fruma, folc gelædan in dreama dream, ðe he on deoflum genom þurh his sylfes sygor. Sib sceal gemæne englum ond ældum a forð heonan wesan wideferh. Wær is ætsomne godes ond monna, gæsthalig treow, lufu, lifes hyht, ond ealles leohtes gefea.” Hwæt, we nu gehyrdan hu þæt hælubearn þurh his hydercyme hals eft forgeaf, gefreode ond gefreoþade folc under wolcnum, mære meotudes sunu, þæt nu monna gehwylc cwic þendan her wunað, geceosan mot swa helle hienþu swa heofones mærþu, swa þæt leohte leoht swa ða laþan niht, swa þrymmes þræce swa þystra wræce, swa mid dryhten dream swa mid deoflum hream, swa wite mid wraþum swa wuldor mid arum, swa lif swa deað, swa him leofre bið to gefremmanne, þenden flæsc ond gæst wuniað in worulde. Wuldor þæs age þrynysse þrym, þonc butan ende! Ðæt is þæs wyrðe þætte werþeode secgen dryhtne þonc duguða gehwylcre þe us sið ond ær simle gefremede þurh monigfealdra mægna geryno. He us æt giefeð ond æhta sped, welan ofer widlond, ond weder liþe under swegles hleo. Sunne ond mona, æþelast tungla eallum scinað, heofoncondelle, hæleþum on eorðan. Dreoseð deaw ond ren, duguðe weccaþ to feorhnere fira cynne, iecað eorðwelan. Þæs we ealles sculon secgan þonc ond lof þeodne ussum, ond huru þære hælo þe he us to hyhte forgeaf, ða he þa yrmpðu eft oncyrde æt his upstige þe we ær drugon, ond geþingade þeodbuendum wið fæder swæsne fæhþa mæste, cyning anboren. Cwide eft onhwearf saulum to sibbe, se þe ær sungen wæs þurh yrne hyge ældum to sorge: “Ic þec ofer eorðan geworhte, on þære þu scealt yrmþum lifgan, wunian in gewinne ond wræce dreogan, feondum to hroþor fusleoð galan, ond to þære ilcan scealt eft geweorþan, wyrmum aweallen, þonan wites fyr of þære eorðan scealt eft gesecan.” Hwæt, us þis se æþeling yðre gefremede þa he leomum onfeng ond lichoman, monnes magutudre! Siþþan meotodes sunu engla eþel up gestigan wolde, weoroda god, us se willa bicwom heanum to helpe on þa halgan tid. Bi þon giedd awræc Iob, swa he cuðe, herede helm wera, hælend lofede, ond mid siblufan sunu waldendes freonoman cende, ond hine fugel nemde, þone Iudeas ongietan ne meahtan in ðære godcundan gæstes strengðu. Wæs þæs fugles flyht feondum on eorþan dyrne ond degol, þam þe deorc gewit hæfdon on hreþre, heortan stænne. Noldan hi þa torhtan tacen oncnawan þe him beforan fremede freobearn godes, monig mislicu, geond middangeard. Swa se fæla fugel flyges cunnode; hwilum engla eard up gesohte, modig meahtum strang, þone maran ham, hwilum he to eorþan eft gestylde, þurh gæstes giefe grundsceat sohte, wende to worulde. Bi þon se witga song: “He wæs upp hafen engla fæðmum in his þa miclan meahta spede, heah ond halig, ofer heofona þrym.” Ne meahtan þa þæs fugles flyht gecnawan þe þæs upstiges ondsæc fremedon, ond þæt ne gelyfdon, þætte liffruma in monnes hiw ofer mægna þrym, halig from hrusan, ahafen wurde. Ða us geweorðade se þas world gescop, godes gæstsunu, ond us giefe sealde, uppe mid englum ece staþelas, ond eac monigfealde modes snyttru seow ond sette geond sefan monna. Sumum wordlaþe wise sendeð on his modes gemynd þurh his muþes gæst, æðele ondgiet. Se mæg eal fela singan ond secgan þam bið snyttru cræft bifolen on ferðe. Sum mæg fingrum wel hlude fore hæleþum hearpan stirgan, gleobeam gretan. Sum mæg godcunde reccan ryhte æ. Sum mæg ryne tungla secgan, side gesceaft. Sum mæg searolice wordcwide writan. Sumum wiges sped giefeð æt guþe, þonne gargetrum ofer scildhreadan sceotend sendað, flacor flangeweorc. Sum mæg fromlice ofer sealtne sæ sundwudu drifan, hreran holmþræce. Sum mæg heanne beam stælgne gestigan. Sum mæg styled sweord, wæpen gewyrcan. Sum con wonga bigong, wegas widgielle. Swa se waldend us, godbearn on grundum, his giefe bryttað. Nyle he ængum anum ealle gesyllan gæstes snyttru, þy læs him gielp sceþþe þurh his anes cræft ofer oþre forð. Ðus god meahtig geofum unhneawum, cyning alwihta, cræftum weorðaþ eorþan tuddor; swylce eadgum blæd seleð on swegle, sibbe ræreþ ece to ealdre engla ond monna; swa he his weorc weorþað. Bi þon se witga cwæð þæt ahæfen wæren halge gimmas, hædre heofontungol, healice upp, sunne ond mona. Hwæt sindan þa gimmas swa scyne buton god sylfa? He is se soðfæsta sunnan leoma, englum ond eorðwarum æþele scima. Ofer middangeard mona lixeð, gæstlic tungol, swa seo godes circe þurh gesomninga soðes ond ryhtes beorhte bliceð. Swa hit on bocum cwiþ, siþþan of grundum godbearn astag, cyning clænra gehwæs, þa seo circe her æfyllendra eahtnysse bad under hæþenra hyrda gewealdum. Þær ða synsceaðan soþes ne giemdon, gæstes þearfe, ac hi godes tempel bræcan ond bærndon, blodgyte worhtan, feodan ond fyldon. Hwæþre forð bicwom þurh gæstes giefe godes þegna blæd æfter upstige ecan dryhtnes. Bi þon Salomon song, sunu Dauiþes, giedda gearosnottor gæstgerynum, waldend werþeoda, ond þæt word acwæð: “Cuð þæt geweorðeð, þætte cyning engla, meotud meahtum swið, munt gestylleð, gehleapeð hea dune, hyllas ond cnollas bewrið mid his wuldre, woruld alyseð, ealle eorðbuend, þurh þone æþelan styll.” Wæs se forma hlyp þa he on fæmnan astag, mægeð unmæle, ond þær mennisc hiw onfeng butan firenum þæt to frofre gewearð eallum eorðwarum. Wæs se oþer stiell bearnes gebyrda, þa he in binne wæs in cildes hiw claþum bewunden, ealra þrymma þrym. Wæs se þridda hlyp, rodorcyninges ræs, þa he on rode astag, fæder, frofre gæst. Wæs se feorða stiell in byrgenne, þa he þone beam ofgeaf, foldærne fæst. Wæs se fifta hlyp þa he hellwarena heap forbygde in cwicsusle, cyning inne gebond, feonda foresprecan, fyrnum teagum, gromhydigne, þær he gen ligeð in carcerne clommum gefæstnad, synnum gesæled. Wæs se siexta hlyp, haliges hyhtplega, þa he to heofonum astag on his ealdcyððe. Þa wæs engla þreat on þa halgan tid hleahtre bliþe wynnum geworden. Gesawan wuldres þrym, æþelinga ord, eðles neosan, beorhtra bolda. þa wearð burgwarum eadgum ece gefea æþelinges plega. Þus her on grundum godes ece bearn ofer heahhleoþu hlypum stylde, modig æfter muntum. Swa we men sculon heortan gehygdum hlypum styllan of mægne in mægen, mærþum tilgan þæt we to þam hyhstan hrofe gestigan halgum weorcum, þær is hyht ond blis, geþungen þegnweorud. Is us þearf micel þæt we mid heortan hælo secen, þæt we mid gæste georne gelyfað þæt þæt hælobearn heonan up stige mid usse lichoman, lifgende god. Forþon we a sculon idle lustas, synwunde forseon, ond þæs sellran gefeon. Habbað we us to frofre fæder on roderum ælmeahtigne. He his aras þonan, halig of heahðu, hider onsendeð, þa us gescildaþ wið sceþþendra eglum earhfarum, þi læs unholdan wunde gewyrcen, þonne wrohtbora in folc godes forð onsendeð of his brægdbogan biterne stræl. Forþon we fæste sculon wið þam færscyte symle wærlice wearde healdan, þy læs se attres ord in gebuge, biter bordgelac, under banlocan, feonda færsearo. Þæt bið frecne wund, blatast benna. Utan us beorgan þa, þenden we on eorðan eard weardien; utan us to fæder freoþa wilnian, biddan bearn godes ond þone bliðan gæst þæt he us gescilde wið sceaþan wæpnum, laþra lygesearwum, se us lif forgeaf, leomu, lic ond gæst. Si him lof symle þurh woruld worulda, wuldor on heofnum. Ne þearf him ondrædan deofla strælas ænig on eorðan ælda cynnes, gromra garfare, gif hine god scildeþ, duguða dryhten. Is þam dome neah þæt we gelice sceolon leanum hleotan, swa we widefeorh weorcum hlodun geond sidne grund. Us secgað bec hu æt ærestan eadmod astag in middangeard mægna goldhord, in fæmnan fæðm freobearn godes, halig of heahþu. Huru ic wene me ond eac ondræde dom ðy reþran, ðonne eft cymeð engla þeoden, þe ic ne heold teala þæt me hælend min on bocum bibead. Ic þæs brogan sceal geseon synwræce, þæs þe ic soð talge, þær monig beoð on gemot læded fore onsyne eces deman. Þonne cwacað, gehyreð cyning mæðlan, rodera ryhtend, sprecan reþe word þam þe him ær in worulde wace hyrdon, þendan ond yþast meahtan frofre findan. Þær sceal forht monig on þam wongstede werig bidan hwæt him æfter dædum deman wille wraþra wita. Biþ se scæcen eorþan frætwa. wæs longe flodum bilocen, lifwynna dæl, on foldan. Þonne frætwe sculon byrnan on bæle; blac rasetteð recen reada leg, reþe scriþeð geond woruld wide. Wongas hreosað, burgstede berstað. Brond bið on tyhte, æleð ealdgestreon unmurnlice, gæsta gifrast, þæt geo guman heoldan, þenden him on eorþan onmedla wæs. Forþon ic leofra gehwone læran wille þæt he ne agæle gæstes þearfe, ne on gylp geote, þenden god wille þæt he her in worulde wunian mote, somed siþian sawel in lice, in þam gæsthofe. Scyle gumena gehwylc on his geardagum georne biþencan þæt us milde bicwom meahta waldend æt ærestan þurh þæs engles word. Bið nu eorneste þonne eft cymeð, reðe ond ryhtwis. Rodor bið onhrered, ond þas miclan gemetu middangeardes beofiað þonne. Beorht cyning leanað þæs þe hy on eorþan eargum dædum lifdon leahtrum fa. Þæs hi longe sculon ferðwerige onfon in fyrbaðe, wælmum biwrecene, wraþlic ondlean, þonne mægna cyning on gemot cymeð, þrymma mæste. Þeodegsa bið hlud gehyred bi heofonwoman, cwaniendra cirm, cerge reotað fore onsyne eces deman, þa þe hyra weorcum wace truwiað. Ðær biþ oðywed egsa mara þonne from frumgesceape gefrægen wurde æfre on eorðan. Þær bið æghwylcum synwyrcendra on þa snudan tid leofra micle þonne eall þeos læne gesceaft, þær he hine sylfne on þam sigeþreate behydan mæge, þonne herga fruma, æþelinga ord, eallum demeð, leofum ge laðum, lean æfter ryhte, þeoda gehwylcre. Is us þearf micel þæt we gæstes wlite ær þam gryrebrogan on þas gæsnan tid georne biþencen. Nu is þon gelicost swa we on laguflode ofer cald wæter ceolum liðan geond sidne sæ, sundhengestum, flodwudu fergen. Is þæt frecne stream yða ofermæta þe we her on lacað geond þas wacan woruld, windge holmas ofer deop gelad. Wæs se drohtað strong ærþon we to londe geliden hæfdon ofer hreone hrycg. Þa us help bicwom, þæt us to hælo hyþe gelædde, godes gæstsunu, ond us giefe sealde þæt we oncnawan magun ofer ceoles bord hwær we sælan sceolon sundhengestas, ealde yðmearas, ancrum fæste. Utan us to þære hyðe hyht staþelian, ða us gerymde rodera waldend, halge on heahþu, þa he heofonum astag. III Ðonne mid fere foldbuende se micla dæg meahtan dryhtnes æt midre niht mægne bihlæmeð, scire gesceafte, swa oft sceaða fæcne, þeof þristlice, þe on þystre fareð, on sweartre niht, sorglease hæleð semninga forfehð slæpe gebundne, eorlas ungearwe yfles genægeð. Swa on Syne beorg somod up cymeð mægenfolc micel, meotude getrywe, beorht ond bliþe. Him weorþeð blæd gifen! Þonne from feowerum foldan sceatum, þam ytemestum eorþan rices, englas ælbeorhte on efen blawað byman on brehtme. Beofað middangeard, hruse under hæleþum. Hlydað tosomne, trume ond torhte, wið tungla gong, singað ond swinsiaþ suþan ond norþan, eastan ond westan, ofer ealle gesceaft. Weccað of deaðe dryhtgumena bearn, eall monna cynn, to meotudsceafte egeslic of þære ealdan moldan, hatað hy upp astandan sneome of slæpe þy fæstan. Þær mon mæg sorgende folc gehyran hygegeomor, hearde gefysed, cearum cwiþende cwicra gewyrhtu, forhte afærde. Þæt bið foretacna mæst þara þe ær oþþe sið æfre gewurde monnum oþywed, þær gemengde beoð onhælo gelac engla ond deofla, beorhtra ond blacra. Weorþeð bega cyme, hwitra ond sweartra, swa him is ham sceapen ungelice, englum ond deoflum. Þonne semninga on Syne beorg suþaneastan sunnan leoma cymeð of scyppende scynan leohtor þonne hit men mægen modum ahycgan, beorhte blican, þonne bearn godes þurh heofona gehleodu hider oðyweð. Cymeð wundorlic Cristes onsyn, æþelcyninges wlite, eastan fram roderum, on sefan swete sinum folce, biter bealofullum, gebleod wundrum, eadgum ond earmum ungelice. He bið þam godum glædmod on gesihþe, wlitig, wynsumlic, weorude þam halgan, on gefean fæger, freond ond leoftæl, lufsum ond liþe leofum monnum to sceawianne þone scynan wlite, weðne mid willum, waldendes cyme, mægencyninges, þam þe him on mode ær wordum ond weorcum wel gecwemdun. He bið þam yflum egeslic ond grimlic to geseonne, synnegum monnum, þam þær mid firenum cumað, forð forworhte. Þæt mæg wites to wearninga þam þe hafað wisne geþoht, þæt se him eallunga owiht ne ondrædeð, se for ðære onsyne egsan ne weorþeð forht on ferðe, þonne he frean gesihð ealra gesceafta ondweardne faran mid mægenwundrum mongum to þinge, ond him on healfa gehwone heofonengla þreat ymbutan farað, ælbeorhtra scolu, hergas haligra, heapum geneahhe. Dyneð deop gesceaft, ond fore dryhtne færeð wælmfyra mæst ofer widne grund. Hlemmeð hata leg, heofonas berstað, trume ond torhte, tungol ofhreosað. Þonne weorþeð sunne sweart gewended on blodes hiw, seo ðe beorhte scan ofer ærworuld ælda bearnum; mona þæt sylfe, þe ær moncynne nihtes lyhte, niþer gehreoseð ond steorran swa some stredað of heofone, þurh ða strongan lyft stormum abeatne. Wile ælmihtig mid his engla gedryht, mægencyninga meotod, on gemot cuman, þrymfæst þeoden. Bið þær his þegna eac hreþeadig heap. Halge sawle mid hyra frean farað, þonne folca weard þurh egsan þrea eorðan mægðe sylfa geseceð. Weorþeð geond sidne grund hlud gehyred heofonbyman stefn, ond on seofon healfa swogað windas, blawað brecende bearhtma mæste, weccað ond woniað woruld mid storme, fyllað mid fere foldan gesceafte. Ðonne heard gebrec, hlud, unmæte, swar ond swiðlic, swegdynna mæst, ældum egeslic, eawed weorþeð. Þær mægen werge monna cynnes wornum hweorfað on widne leg, þa þær cwice meteð cwelmende fyr, sume up, sume niþer, ældes fulle. Þonne bið untweo þæt þær Adames cyn, cearena full, cwiþeð gesargad, nales fore lytlum, leode geomre, ac fore þam mæstan mægenearfeþum, ðonne eall þreo on efen nimeð won fyres wælm wide tosomne, se swearta lig, sæs mid hyra fiscum, eorþan mid hire beorgum, ond upheofon torhtne mid his tunglum. Teonleg somod þryþum bærneð þreo eal on an grimme togædre. Grornað gesargad eal middangeard on þa mæran tid. Swa se gifra gæst grundas geondseceð; hiþende leg heahgetimbro fylleð on foldwong fyres egsan, widmære blæst woruld mid ealle, hat, heorogifre. Hreosað geneahhe tobrocene burgweallas. Beorgas gemeltað ond heahcleofu, þa wið holme ær fæste wið flodum foldan sceldun, stið ond stæðfæst, staþelas wið wæge, wætre windendum. Þonne wihta gehwylce, deora ond fugla, deaðleg nimeð, færeð æfter foldan fyrswearta leg, weallende wiga. Swa ær wæter fleowan, flodas afysde, þonne on fyrbaðe swelað sæfiscas; sundes getwæfde wægdeora gehwylc werig swelteð, byrneþ wæter swa weax. Þær bið wundra ma þonne hit ænig on mode mæge aþencan, hu þæt gestun ond se storm ond seo stronge lyft brecað brade gesceaft. Beornas gretað, wepað wanende wergum stefnum, heane, hygegeomre, hreowum gedreahte. Seoþeð swearta leg synne on fordonum, ond goldfrætwe gleda forswelgað, eall ærgestreon eþelcyninga. Ðær bið cirm ond cearu, ond cwicra gewin, gehreow ond hlud wop bi heofonwoman, earmlic ælda gedreag. Þonan ænig ne mæg, firendædum fah, frið gewinnan, legbryne losian londes ower, ac þæt fyr nimeð þurh foldan gehwæt, græfeð grimlice, georne aseceð innan ond utan eorðan sceatas, oþþæt eall hafað ældes leoma woruldwidles wom wælme forbærned. Ðonne mihtig god on þone mæran beorg mid þy mæstan mægenþrymme cymeð, heofonengla cyning, halig scineð, wuldorlic ofer weredum, waldende god, ond hine ymbutan æþelduguð betast, halge herefeðan, hlutre blicað, eadig engla gedryht. Ingeþoncum forhte beofiað fore fæder egsan. Forþon nis ænig wundor hu him woruldmonna seo unclæne gecynd, cearum sorgende, hearde ondrede, ðonne sio halge gecynd, hwit ond heofonbeorht, heagengla mægen, for ðære onsyne beoð egsan afyrhte, bidað beofiende beorhte gesceafte dryhtnes domes. Daga egeslicast weorþeð in worulde, þonne wuldorcyning þurh þrym þreað þeoda gehwylce, hateð arisan reordberende of foldgrafum, folc anra gehwylc, cuman to gemote moncynnes gehwone. Þonne eall hraðe Adames cynn onfehð flæsce, weorþeð foldræste eardes æt ende. Sceal þonne anra gehwylc fore Cristes cyme cwic arisan, leoðum onfon ond lichoman, edgeong wesan. Hafað eall on him þæs þe he on foldan in fyrndagum, godes oþþe gales, on his gæste gehlod, geara gongum, hafað ætgædre bu, lic ond sawle. Sceal on leoht cuman sinra weorca wlite ond worda gemynd ond heortan gehygd fore heofona cyning. Ðonne biþ geyced ond geedniwad moncyn þurh meotud. Micel ariseð dryhtfolc to dome, siþþan deaþes bend toleseð liffruma. Lyft bið onbærned, hreosað heofonsteorran, hyþað wide gifre glede, gæstas hweorfað on ecne eard. Opene weorþað ofer middangeard monna dæde. Ne magun hord weras, heortan geþohtas, fore waldende wihte bemiþan. Ne sindon him dæda dyrne, ac þær bið dryhtne cuð on þam miclan dæge, hu monna gehwylc ær earnode eces lifes, ond eall ondweard þæt hi ær oþþe sið worhtun in worulde. Ne bið þær wiht forholen monna gehygda, ac se mæra dæg hreþerlocena hord, heortan geþohtas, ealle ætyweð. Ær sceal geþencan gæstes þearfe, se þe gode mynteð bringan beorhtne wlite, þonne bryne costað, hat, heorugifre, hu gehealdne sind sawle wið synnum fore sigedeman. Ðonne sio byman stefen ond se beorhta segn, ond þæt hate fyr ond seo hea duguð, ond se engla þrym ond se egsan þrea, ond se hearda dæg ond seo hea rod, ryht aræred rices to beacne, folcdryht wera biforan bonnað, sawla gehwylce þara þe sið oþþe ær on lichoman leoþum onfengen. Ðonne weoroda mæst fore waldende, ece ond edgeong, ondweard gæð neode ond nyde, bi noman gehatne, berað breosta hord fore bearn godes, feores frætwe. Wile fæder eahtan hu gesunde suna sawle bringen of þam eðle þe hi on lifdon. Ðonne beoð bealde þa þe beorhtne wlite meotude bringað. Bið hyra meaht ond gefea swiðe gesæliglic sawlum to gielde, wuldorlean weorca. Wel is þam þe motun on þa grimman tid gode lician. Þær him sylfe geseoð sorga mæste, synfa men, sarigferðe. Ne bið him to are þæt þær fore ellþeodum usses dryhtnes rod ondweard stondeð, beacna beorhtast, blode bistemed, heofoncyninges hlutran dreore, biseon mid swate þæt ofer side gesceaft scire scineð. Sceadu beoð bidyrned þær se leohta beam leodum byrhteð. Þæt þeah to teonum geteod weorþeð, þeodum to þrea, þam þe þonc gode womwyrcende wita ne cuþun, þæs he on þone halgan beam ahongen wæs fore moncynnes manforwyrhtu, þær he leoflice lifes ceapode, þeoden moncynne, on þam dæge, mid þy weorðe, þe no wom dyde his lichoma leahtra firena, mid þy usic alysde. Þæs he eftlean wile þurh eorneste ealles gemonian, ðonne sio reade rod ofer ealle swegle scineð on þære sunnan gyld. On þa forhtlice firenum fordone, swearte synwyrcend, sorgum wlitað, geseoð him to bealwe þæt him betst bicwom, þær hy hit to gode ongietan woldan. Ond eac þa ealdan wunde ond þa openan dolg on hyra dryhtne geseoð dreorigferðe, swa him mid næglum þurhdrifan niðhycgende þa hwitan honda ond þa halgan fet, ond of his sidan swa some swat forletan, þær blod ond wæter bu tu ætsomne ut bicwoman fore eagna gesyhð, rinnan fore rincum, þa he on rode wæs. Eall þis magon him sylfe geseon þonne, open, orgete, þæt he for ælda lufan, firenfremmendra, fela þrowade. Magun leoda bearn leohte oncnawan hu hine lygnedon lease on geþoncum, hysptun hearmcwidum, ond on his hleor somod hyra spatl speowdon. Spræcon him edwit, ond on þone eadgan ondwlitan swa some helfuse men hondum slogun, folmum areahtum ond fystum eac, ond ymb his heafod heardne gebigdon beag þyrnenne, blinde on geþoncum, dysge ond gedwealde. Gesegun þa dumban gesceaft, eorðan ealgrene ond uprodor, forhte gefelan frean þrowinga, ond mid cearum cwiðdun, þeah hi cwice næron, þa hyra scyppend sceaþan onfengon syngum hondum. Sunne wearð adwæsced, þream aþrysmed; þa sio þeod geseah in Hierusalem godwebba cyst þæt ær ðam halgan huse sceolde to weorþunga weorud sceawian; ufan eall forbærst þæt hit on eorþan læg on twam styccum. Þæs temples segl, wundorbleom geworht to wlite þæs huses, sylf slat on tu, swylce hit seaxes ecg scearp þurhwode. Scire burstan muras ond stanas monge æfter foldan, ond seo eorðe eac, egsan myrde, beofode on bearhtme, ond se brada sæ cyðde cræftes meaht ond of clomme breac up yrringa on eorþan fæðm, ge on stede scynum steorran forleton hyra swæsne wlite. On þa sylfan tid heofon hluttre ongeat hwa hine healice torhtne getremede tungolgimmum; forþon he his bodan sende, þa wæs geboren ærest gesceafta scircyning. Hwæt, eac scyldge men gesegon to soðe, þy sylfan dæge þe on þrowade, þeodwundor micel, þætte eorðe ageaf þa hyre on lægun. Eft lifgende up astodan þa þe heo ær fæste bifen hæfde, deade bibyrgde, þe dryhtnes bibod heoldon on hreþre. Hell eac ongeat, scyldwreccende, þæt se scyppend cwom, waldende god, þa heo þæt weorud ageaf, hloþe of ðam hatan hreþre. Hyge wearð mongum blissad, sawlum sorge toglidene. Hwæt, eac sæ cyðde hwa hine gesette on sidne grund, tirmeahtig cyning; forþon he hine tredne him ongean gyrede, þonne god wolde ofer sine yðe gan. Eahstream ne dorste his frean fet flode bisencan, ge eac beamas onbudon hwa hy mid bledum sceop, monge, nales fea, ða mihtig god on hira anne gestag þær he earfeþu geþolade fore þearfe þeodbuendra, laðlicne deað leodum to helpe. Ða wearð beam monig blodigum tearum birunnen under rindum, reade ond þicce; sæp wearð to swate. Þæt asecgan ne magun foldbuende þurh frod gewit, hu fela þa onfundun þa gefelan ne magun dryhtnes þrowinga, deade gesceafte. Þa þe æþelast sind eorðan gecynda, ond heofones eac heahgetimbro, eall fore þam anum unrot gewearð, forhtafongen. Þeah hi ferðgewit of hyra æþelum ænig ne cuþen, wendon swa þeah wundrum, þa hyra waldend for of lichoman. Leode ne cuþon, modblinde men meotud oncnawan, flintum heardran, þæt hi frea nerede fram hellcwale halgum meahtum, alwalda god. Þæt æt ærestan foreþoncle men from fruman worulde þurh wis gewit, witgan dryhtnes, halge higegleawe, hæleþum sægdon, oft, nales æne, ymb þæt æþele bearn, ðæt se earcnanstan eallum sceolde to hleo ond to hroþer hæleþa cynne weorðan in worulde, wuldres agend, eades ordfruma, þurh þa æþelan cwenn. Hwæs weneð se þe mid gewitte nyle gemunan þa mildan meotudes lare, ond eal ða earfeðu þe he fore ældum adreag, forþon þe he wolde þæt we wuldres eard in ecnesse agan mosten? Swa þam bið grorne on þam grimman dæge domes þæs miclan, þam þe dryhtnes sceal, deaðfirenum forden, dolg sceawian, wunde ond wite. On werigum sefan geseoð sorga mæste, hu se sylfa cyning mid sine lichoman lysde of firenum þurh milde mod, þæt hy mostun manweorca tome lifgan, ond tires blæd ecne agan. Hy þæs eðles þonc hyra waldende wita ne cuþon; forþon þær to teonum þa tacen geseoð orgeatu on gode, ungesælge, þonne Crist siteð on his cynestole, on heahsetle, heofonmægna god, fæder ælmihtig. Folca gehwylcum scyppend scinende scrifeð bi gewyrhtum, eall æfter ryhte rodera waldend. Ðonne beoð gesomnad on þa swiþran hond þa clænan folc, Criste sylfum gecorene bi cystum, þa ær sinne cwide georne lustum læstun on hyra lifdagum, ond þær womsceaþan on þone wyrsan dæl fore scyppende scyrede weorþað, hateð him gewitan on þa winstran hond, sigora soðcyning, synfulra weorud. Þær hy arasade reotað ond beofiað fore frean forhte, swa fule swa gæt, unsyfre folc, arna ne wenað. Ðonne bið gæsta dom fore gode sceaden wera cneorissum, swa hi geworhtun ær, þær bið on eadgum eðgesyne þreo tacen somod, þæs þe hi hyra þeodnes wel wordum ond weorcum willan heoldon. An is ærest orgeate þær þæt hy fore leodum leohte blicaþ, blæde ond byrhte ofer burga gesetu. Him on scinað ærgewyrhtu, on sylfra gehwam sunnan beorhtran. Oþer is to eacan ondgete swa some, þæt hy him in wuldre witon waldendes giefe, ond on seoð, eagum to wynne, þæt hi on heofonrice hlutre dreamas eadge mid englum agan motun. Ðonne bið þridde, hu on þystra bealo þæt gesælige weorud gesihð þæt fordone sar þrowian, synna to wite, weallendne lig, ond wyrma slite bitrum ceaflum, byrnendra scole. Of þam him aweaxeð wynsum gefea, þonne hi þæt yfel geseoð oðre dreogan, þæt hy þurh miltse meotudes genæson. Ðonne hi þy geornor gode þonciað blædes ond blissa þe hy bu geseoð, þæt he hy generede from niðcwale ond eac forgeaf ece dreamas; bið him hel bilocen, heofonrice agiefen. Swa sceal gewrixled þam þe ær wel heoldon þurh modlufan meotudes willan. Ðonne bið þam oþrum ungelice willa geworden. Magon weana to fela geseon on him selfum, synne genoge atolearfoða ær gedenra. Þær him sorgendum sar oðclifeð, þroht þeodbealu, on þreo healfa. An is þara þæt hy him yrmþa to fela, grim helle fyr, gearo to wite ondweard seoð, on þam hi awo sculon, wræc winnende, wærgðu dreogan. Þonne is him oþer earfeþu swa some scyldgum to sconde, þæt hi þær scoma mæste dreogað fordone. On him dryhten gesihð nales feara sum firenbealu laðlic, ond þæt ællbeorhte eac sceawiað heofonengla here, ond hæleþa bearn, ealle eorðbuend ond atol deofol, mircne mægencræft, manwomma gehwone magun þurh þa lichoman, leahtra firene, geseon on þam sawlum. Beoð þa syngan flæsc scandum þurhwaden swa þæt scire glæs, þæt mon yþæst mæg eall þurhwlitan. Ðonne bið þæt þridde þearfendum sorg, cwiþende cearo, þæt hy on þa clænan seoð, hu hi fore goddædum glade blissiað, þa hy, unsælge, ær forhogdun to donne þonne him dagas læstun; ond be hyra weorcum wepende sar þæt hi ær freolice fremedon unryht. Geseoð hi þa betran blæde scinan; ne bið him hyra yrmðu an to wite, ac þara oþerra ead to sorgum, þæs þe hy swa fægre gefean on fyrndagum ond swa ænlice anforletun, þurh leaslice lices wynne, earges flæschoman idelne lust. Þær hi ascamode, scondum gedreahte, swiciað on swiman; synbyrþenne, firenweorc berað, on þæt þa folc seoð. Wære him þonne betre þæt hy bealodæde, ælces unryhtes, ær gescomeden fore anum men, eargra weorca, godes bodan sægdon þæt hi to gyrne wiston firendæda on him. Ne mæg þurh þæt flæsc se scrift geseon on þære sawle, hwæþer him mon soð þe lyge sagað on hine sylfne, þonne he þa synne bigæð. Mæg mon swa þeah gelacnigan leahtra gehwylcne, yfel unclæne, gif he hit anum gesegð, ond nænig bihelan mæg on þam heardan dæge wom unbeted, ðær hit þa weorud geseoð. Eala, þær we nu magon wraþe firene geseon on ussum sawlum, synna wunde, mid lichoman leahtra gehygdu, eagum unclæne ingeþoncas! Ne þæt ænig mæg oþrum gesecgan mid hu micle elne æghwylc wille þurh ealle list lifes tiligan, feores forhtlice, forð aðolian, synrust þwean ond hine sylfne þrean, ond þæt wom ærran wunde hælan, þone lytlan fyrst þe her lifes sy, þæt he mæge fore eagum eorðbuendra unscomiende eðles mid monnum brucan bysmerleas, þendan bu somod lic ond sawle lifgan mote. Nu we sceolon georne gleawlice þurhseon usse hreþercofan heortan eagum, innan uncyste. We mid þam oðrum ne magun, heafodgimmum, hygeþonces ferð eagum þurhwlitan ænge þinga, hwæþer him yfel þe god under wunige, þæt he on þa grimman tid gode licie, þonne he ofer weoruda gehwylc wuldre scineð of his heahsetle hlutran lege. Þær he fore englum ond fore elþeodum to þam eadgestum ærest mæðleð, ond him swæslice sibbe gehateð, heofona heahcyning; halgan reorde frefreð he fægre ond him friþ beodeð, hateð hy gesunde ond gesenade on eþel faran engla dreames, ond þæs to widan feore willum neotan: “Onfoð nu mid freondum mines fæder rice þæt eow wæs ær woruldum wynlice gearo, blæd mid blissum, beorht eðles wlite, hwonne ge þa lifwelan mid þam leofstum, swase swegldreamas, geseon mosten. Ge þæs earnedon þa ge earme men, woruldþearfende, willum onfengun on mildum sefan. Ðonne hy him þurh minne noman eaðmode to eow arna bædun, þonne ge hyra hulpon ond him hleoð gefon, hingrendum hlaf ond hrægl nacedum; ond þa þe on sare seoce lagun, æfdon unsofte, adle gebundne, to þam ge holdlice hyge staþeladon mid modes myne. Eall ge þæt me dydon, ðonne ge hy mid sibbum sohtun, ond hyra sefan trymedon forð on frofre. Þæs ge fægre sceolon lean mid leofum lange brucan.” Onginneð þonne to þam yflum ungelice wordum mæðlan þe him bið on þa wynstran hond, þurh egsan þrea, alwalda god. Ne þurfon hi þonne to meotude miltse gewenan, lifes ne lissa, ac þær lean cumað werum bi gewyrhtum worda ond dæda, reordberendum; sceolon þone ryhtan dom anne geæfnan, egsan fulne. Bið þær seo miccle milts afyrred þeodbuendum, on þam dæge, þæs ælmihtigan, þonne he yrringa on þæt fræte folc firene stæleð laþum wordum, hateð hyra lifes riht ondweard ywan þæt he him ær forgeaf syngum to sælum. Onginneð sylf cweðan, swa he to anum sprece, ond hwæþre ealle mæneð, firensynnig folc, frea ælmihtig: “Hwæt, ic þec mon minum hondum ærest geworhte, ond þe ondgiet sealde. Of lame ic þe leoþo gesette, geaf ic ðe lifgendne gæst, arode þe ofer ealle gesceafte, gedyde ic þæt þu onsyn hæfdest, mægwlite me gelicne. Geaf ic þe eac meahta sped, welan ofer widlonda gehwylc, nysses þu wean ænigne dæl, ðystra þæt þu þolian sceolde. Þu þæs þonc ne wisses. Þa ic ðe swa scienne gesceapen hæfde, wynlicne geworht, ond þe welan forgyfen þæt ðu mostes wealdan worulde gesceaftum, ða ic þe on þa fægran foldan gesette to neotenne neorxnawonges beorhtne blædwelan, bleom scinende, ða þu lifes word læstan noldes, ac min bibod bræce be þines bonan worde. Fæcnum feonde furþor hyrdes, sceþþendum scaþan, þonne þinum scyppende. Nu ic ða ealdan race anforlæte, hu þu æt ærestan yfle gehogdes, firenweorcum forlure þæt ic ðe to fremum sealde. Þa ic þe goda swa fela forgiefen hæfde ond þe on þam eallum eades to lyt mode þuhte, gif þu meahte sped efenmicle gode agan ne moste, ða þu of þan gefean fremde wurde, feondum to willan feor aworpen. Neorxnawonges wlite nyde sceoldes agiefan geomormod, gæsta eþel, earg ond unrot, eallum bidæled dugeþum ond dreamum, ond þa bidrifen wurde on þas þeostran weoruld, þær þu þolades siþþan mægenearfeþu micle stunde, sar ond swar gewin ond sweartne deað, ond æfter hingonge hreosan sceoldes hean in helle, helpendra leas. Ða mec ongon hreowan þæt min hondgeweorc on feonda geweald feran sceolde, moncynnes tuddor mancwealm seon, sceolde uncuðne eard cunnian, sare siþas. Þa ic sylf gestag, maga in modor, þeah wæs hyre mægdenhad æghwæs onwalg. Wearð ic ana geboren folcum to frofre. Mec mon folmum biwond, biþeahte mid þearfan wædum, ond mec þa on þeostre alegde biwundenne mid wonnum claþum. Hwæt, ic þæt for worulde geþolade! Lytel þuhte ic leoda bearnum, læg ic on heardum stane, cildgeong on crybbe. Mid þy ic þe wolde cwealm afyrran, hat helle bealu, þæt þu moste halig scinan eadig on þam ecan life, forðon ic þæt earfeþe wonn. Næs me for mode, ac ic on magugeoguðe yrmþu geæfnde, arleas licsar, þæt ic þurh þa wære þe gelic, ond þu meahte minum weorþan mægwlite gelic, mane bidæled. Ond fore monna lufan min þrowade heafod hearmslege; hleor geþolade, oft ondlata, arleasra spatl, of muðe onfeng, manfremmendra. Swylce hi me geblendon bittre tosomne unswetne drync ecedes ond geallan. Ðonne ic fore folce onfeng feonda geniðlan, fylgdon me mid firenum, fæhþe ne rohtun, ond mid sweopum slogun. Ic þæt sar for ðe þurh eaðmedu eall geþolade, hosp ond heardcwide. Þa hi hwæsne beag ymb min heafod heardne gebygdon, þream biþrycton, se wæs of þornum geworht. Ða ic wæs ahongen on heanne beam, rode gefæstnad, ða hi ricene mid spere of minre sidan swat ut guton, dreor to foldan, þæt þu of deofles þurh þæt nydgewalde genered wurde. Ða ic, womma leas, wite þolade, yfel earfeþu, oþþæt ic anne forlet of minum lichoman lifgendne gæst. Geseoð nu þa feorhdolg þe ge gefremedun ær on minum folmum ond on fotum swa some, þurh þa ic hongade hearde gefæstnad; meaht her eac geseon orgete nu gen on minre sidan swatge wunde. Hu þær wæs unefen racu unc gemæne! Ic onfeng þin sar þæt þu moste gesælig mines eþelrices eadig neotan, ond þe mine deaðe deore gebohte þæt longe lif þæt þu on leohte siþþan, wlitig, womma leas, wunian mostes. Læg min flæschoma in foldan bigrafen, niþre gehyded, se ðe nængum scod, in byrgenne, þæt þu meahte beorhte uppe on roderum wesan, rice mid englum. For hwon forlete þu lif þæt scyne þæt ic þe for lufan mid mine lichoman heanum to helpe hold gecypte? Wurde þu þæs gewitleas þæt þu waldende þinre alysnesse þonc ne wisses? Ne ascige ic nu owiht bi þam bitran deaðe minum þe ic adreag fore þe, ac forgield me þin lif, þæs þe ic iu þe min þurh woruldwite weorð gesealde; ðæs lifes ic manige þe þu mid leahtrum hafast ofslegen synlice sylfum to sconde. For hwan þu þæt selegescot þæt ic me swæs on þe gehalgode, hus to wynne, þurh firenlustas, fule synne, unsyfre bismite sylfes willum? Ge þu þone lichoman þe ic alysde me feondum of fæðme, ond þa him firene forbead, scyldwyrcende scondum gewemdest. For hwon ahenge þu mec hefgor on þinra honda rode þonne iu hongade? Hwæt, me þeos heardra þynceð! Nu is swærra mid mec þinra synna rod þe ic unwillum on beom gefæstnad, þonne seo oþer wæs þe ic ær gestag, willum minum, þa mec þin wea swiþast æt heortan gehreaw, þa ic þec from helle ateah, þær þu hit wolde sylfa siþþan gehealdan. Ic wæs on worulde wædla þæt ðu wurde welig in heofonum, earm ic wæs on eðle þinum þæt þu wurde eadig on minum. Þa ðu þæs ealles ænigne þonc þinum nergende nysses on mode. Bibead ic eow þæt ge broþor mine in woruldrice wel aretten of þam æhtum þe ic eow on eorðan geaf, earmra hulpen. Earge ge þæt læstun, þearfum forwyrndon þæt hi under eowrum þæce mosten in gebugan, ond him æghwæs oftugon, þurh heardne hyge, hrægles nacedum, moses meteleasum. Þeah hy him þurh minne noman werge, wonhale, wætan bædan, drynces gedreahte, duguþa lease, þurste geþegede, ge him þriste oftugon. Sarge ge ne sohton, ne him swæslic word frofre gespræcon, þæt hy þy freoran hyge mode gefengen. Eall ge þæt me dydan, to hynþum heofoncyninge. Þæs ge sceolon hearde adreogan wite to widan ealdre, wræc mid deoflum geþolian.” Ðonne þær ofer ealle egeslicne cwide sylf sigora weard, sares fulne, ofer þæt fæge folc forð forlæteð, cwið to þara synfulra sawla feþan: “Farað nu, awyrgde, willum biscyrede engla dreames, on ece fir þæt wæs Satane ond his gesiþum mid, deofle gegearwad ond þære deorcan scole, hat ond heorogrim. On þæt ge hreosan sceolan!” Ne magon hi þonne gehynan heofoncyninges bibod, rædum birofene. Sceolon raþe feallan on grimne grund þa ær wiþ gode wunnon. Bið þonne rices weard reþe ond meahtig, yrre ond egesful. Ondweard ne mæg on þissum foldwege feond gebidan. Swapeð sigemece mid þære swiðran hond þæt on þæt deope dæl deofol gefeallað in sweartne leg, synfulra here under foldan sceat, fæge gæstas on wraþra wic, womfulra scolu werge to forwyrde on witehus, deaðsele deofles. Nales dryhtnes gemynd siþþan gesecað, synne ne aspringað, þær hi leahtrum fa, lege gebundne, swylt þrowiað. Bið him synwracu ondweard undyrne; þæt is ece cwealm. Ne mæg þæt hate dæl of heoloðcynne in sinnehte synne forbærnan to widan feore, wom of þære sawle, ac þær se deopa seað dreorge fedeð, grundleas giemeð gæsta on þeostre, æleð hy mid þy ealdan lige, ond mid þy egsan forste, wraþum wyrmum ond mid wita fela, frecnum feorhgomum, folcum scendeð. Þæt we magon eahtan ond on an cweþan, soðe secgan, þæt se sawle weard, lifes wisdom, forloren hæbbe, se þe nu ne giemeð hwæþer his gæst sie earm þe eadig, þær he ece sceal æfter hingonge hamfæst wesan. Ne bisorgað he synne to fremman, wonhydig mon, ne he wihte hafað hreowe on mode þæt him halig gæst losige þurh leahtras on þas lænan tid. Ðonne mansceaða fore meotude forht, deorc on þam dome standeð, ond deaðe fah, wommum awyrged, bið se wærloga fyres afylled. Feores unwyrðe, egsan geþread, ondweard gode won ond wliteleas hafað werges bleo, facentacen feores. Ðonne firena bearn tearum geotað, þonne þæs tid ne biþ, synne cwiþað; ac hy to sið doð gæstum helpe, ðonne þæs giman nele weoruda waldend, hu þa womsceaþan hyra ealdgestreon on þa openan tid sare greten. Ne biþ þæt sorga tid leodum alyfed, þæt þær læcedom findan mote, se þe nu his feore nyle hælo strynan þenden her leofað. Ne bið þær ængum godum gnorn ætywed, ne nængum yflum wel, ac þær æghwæþer anfealde gewyrht ondweard wigeð. Forðon sceal onettan, se þe agan wile lif æt meotude, þenden him leoht ond gæst somodfæst seon. He his sawle wlite georne bigonge on godes willan, ond wær weorðe worda ond dæda, þeawa ond geþonca, þenden him þeos woruld, sceadum scriþende, scinan mote, þæt he ne forleose on þas lænan tid his dreames blæd ond his dagena rim, ond his weorces wlite ond wuldres lean, þætte heofones cyning on þa halgan tid soðfæst syleð to sigorleanum þam þe him on gæstum georne hyrað. Þonne heofon ond hel hæleþa bearnum, fira feorum, fylde weorþeð. Grundas swelgað godes ondsacan, lacende leg laðwende men, þreað þeodsceaþan, ond no þonan læteð on gefean faran to feorhnere, ac se bryne bindeð bidfæstne here, feoð firena bearn. Frecne me þinceð þæt þas gæstberend giman nellað, men on mode, þonne man fremmað, hwæt him se waldend to wrace gesette, laþum leodum. Þonne lif ond deað sawlum swelgað. Bið susla hus open ond oðeawed, aðlogum ongean, ðæt sceolon fyllan firengeorne men sweartum sawlum. Þonne synna to wrace scyldigra scolu ascyred weorþeð heane from halgum on hearmcwale. Ðær sceolan þeofas ond þeodsceaþan, lease ond forlegene, lifes ne wenan. ond mansworan morþorlean seon, heard ond heorogrim. Þonne hel nimeð wærleasra weorud, ond hi waldend giefeð feondum in forwyrd; fa þrowiað ealdorbealu egeslic. Earm bið se þe wile firenum gewyrcan, þæt he fah scyle from his scyppende ascyred weorðan æt domdæge to deaðe niþer, under helle cinn in þæt hate fyr, under liges locan, þær hy leomu ræcað to bindenne ond to bærnenne ond to swingenne synna to wite. Ðonne halig gæst helle biluceð, morþerhusa mæst, þurh meaht godes, fyres fulle, ond feonda here, cyninges worde. Se biþ cwealma mæst deofla ond monna! Þæt is dreamleas hus, ðær ænig ne mæg ower losian caldan clommum. Hy bræcon cyninges word, beorht boca bibod; forþon hy abidan sceolon in sinnehte, sar endeleas, firendædum fa, forð þrowian, ða þe her forhogdun heofonrices þrym. Þonne þa gecorenan fore Crist berað beorhte frætwe. Hyra blæd leofað æt domdæge, agan dream mid gode liþes lifes, þæs þe alyfed biþ haligra gehwam on heofonrice. Ðæt is se eþel þe no geendad weorþeð, ac þær symle forð synna lease dream weardiað, dryhten lofiað, leofne lifes weard, leohte biwundne, sibbum bisweðede, sorgum biwerede, dreamum gedyrde, dryhtne gelyfde. Awo to ealdre engla gemanan brucað mid blisse, beorhte mid lisse, freogað folces weard. Fæder ealra geweald hafað ond healdeð haligra weorud. Ðær is engla song, eadigra blis, þær is seo dyre dryhtnes onsien eallum þam gesælgum sunnan leohtra. Ðær is leofra lufu, lif butan endedeaðe, glæd gumena weorud, gioguð butan ylde, heofonduguða þrym, hælu butan sare, ryhtfremmendum ræst butan gewinne, domeadigra dæg butan þeostrum, beorht blædes full, blis butan sorgum, frið freondum bitweon forð butan æfestum, gesælgum on swegle, sib butan niþe halgum on gemonge. Nis þær hungor ne þurst, slæp ne swar leger, ne sunnan bryne, ne cyle ne cearo, ac þær cyninges giefe awo brucað eadigra gedryht, weoruda wlitescynast, wuldres mid dryhten. GUTHLAC I Se bið gefeana fægrast þonne hy æt frymðe gemetað, engel ond seo eadge sawl! Ofgiefeþ hio þas eorþan wynne, forlæteð þas lænan dreamas, ond hio wiþ þam lice gedæleð. Ðonne cwið se engel, (hafað yldran had), greteð gæst oþerne, abeodeð him godes ærende: “Nu þu most feran þider þu fundadest longe ond gelome. Ic þec lædan sceal. Wegas þe sindon weþe, ond wuldres leoht torht ontyned. Eart nu tidfara to þam halgan ham.” Þær næfre hreow cymeð, edergong fore yrmþum, ac þær biþ engla dream, sib ond gesælignes, ond sawla ræst, ond þær a to feore gefeon motun, dryman mid dryhten, þa þe his domas her æfnað on eorþan. He him ece lean healdeð on heofonum, þær se hyhsta ealra cyninga cyning ceastrum wealdeð. Ðæt sind þa getimbru þe no tydriað, ne þam fore yrmþum þe þær in wuniað lif aspringeð, ac him bið lenge hu sel; geoguþe brucað ond godes miltsa. Þider soðfæstra sawla motun cuman æfter cwealme, þa þe her Cristes æ lærað ond læstað, ond his lof rærað; oferwinnað þa awyrgdan gæstas, bigytað him wuldres ræste, hwider sceal þæs monnes mod astigan, ær oþþe æfter, þonne he his ænne her gæst bigonge, þæt se gode mote, womma clæne, in geweald cuman. Monge sindon geond middangeard hadas under heofonum, þa þe in haligra rim arisað. We þæs ryht magun æt æghwylcum anra gehyran, gif we halig bebodu healdan willað; mæg nu snottor guma sæle brucan godra tida, ond his gæste forð weges willian. Woruld is onhrered, colaþ Cristes lufu, sindan costinga geond middangeard monge arisene, swa þæt geara iu godes spelbodan wordum sægdon ond þurh witedom eal anemdon, swa hit nu gongeð. Ealdað eorþan blæd æþela gehwylcre ond of wlite wendað wæstma gecyndu; bið seo siþre tid sæda gehwylces mætræ in mægne. Forþon se mon ne þearf to þisse worulde wyrpe gehycgan, þæt he us fægran gefean bringe ofer þa niþas þe we nu dreogað, ærþon endien ealle gesceafte ða he gesette on siex dagum, ða nu under heofonum hadas cennað, micle ond mæte. Is þes middangeard dalum gedæled. Dryhten sceawað hwær þa eardien þe his æ healden; gesihð he þa domas dogra gehwylce wonian ond wendan of woruldryhte ða he gesette þurh his sylfes word. He fela findeð, fea beoð gecorene. Sume him þæs hades hlisan willað wegan on wordum ond þa weorc ne doð. Bið him eorðwela ofer þæt ece lif hyhta hyhst, se gehwylcum sceal foldbuendra fremde geweorþan. Forþon hy nu hyrwað haligra mod, ða þe him to heofonum hyge staþeliað, witon þæt se eðel ece bideð ealra þære mengu þe geond middangeard dryhtne þeowiað ond þæs deoran ham wilniað bi gewyrhtum. Swa þas woruldgestreon on þa mæran god bimutad weorþað, ðonne þæt gegyrnað þa þe him godes egsa hleonaþ ofer heafdum. Hy þy hyhstan beoð þrymme geþreade, þisses lifes þurh bibodu brucað ond þæs betran forð wyscað ond wenaþ. Wuldres bycgað, sellað ælmessan, earme frefrað, beoð rummode ryhtra gestreona, lufiað mid lacum þa þe læs agun, dæghwam dryhtne þeowiaþ. He hyra dæde sceawað. Sume þa wuniað on westennum, secað ond gesittað sylfra willum hamas on heolstrum. Hy ðæs heofoncundan boldes bidað. Oft him brogan to laðne gelædeð, se þe him lifes ofonn, eaweð him egsan, hwilum idel wuldor, brægdwis bona hafað bega cræft, eahteð anbuendra. Fore him englas stondað, gearwe mid gæsta wæpnum, beoþ hyra geoca gemyndge, healdað haligra feorh, witon hyra hyht mid dryhten. Þæt synd þa gecostan cempan þa þam cyninge þeowað, se næfre þa lean alegeð þam þe his lufan adreogeð. Magun we nu nemnan þæt us neah gewearð þurh haligne had gecyþed, hu Guðlac his in godes willan mod gerehte, man eall forseah, eorðlic æþelu, upp gemunde ham in heofonum. Him wæs hyht to þam, siþþan hine inlyhte se þe lifes weg gæstum gearwað, ond him giefe sealde engelcunde, þæt he ana ongan beorgseþel bugan, ond his blæd gode þurh eaðmedu ealne gesealde, ðone þe he on geoguðe bigan sceolde worulde wynnum. Hine weard biheold halig of heofonum, se þæt hluttre mod in þæs gæstes god georne trymede. Hwæt, we hyrdon oft þæt se halga wer in þa ærestan ældu gelufade frecnessa fela! Fyrst wæs swa þeana in godes dome, hwonne Guðlace on his ondgietan engel sealde þæt him sweðraden synna lustas. Tid wæs toweard; hine twegen ymb weardas wacedon, þa gewin drugon, engel dryhtnes ond se atela gæst. Nalæs hy him gelice lare bæron in his modes gemynd mongum tidum. Oþer him þas eorþan ealle sægde læne under lyfte, ond þa longan god herede on heofonum, þær haligra sawla gesittað in sigorwuldre dryhtnes dreamas; he him dæda lean georne gieldeð, þam þe his giefe willað þicgan to þonce ond him þas woruld uttor lætan þonne þæt ece lif. Oþer hyne scyhte, þæt he sceaðena gemot nihtes sohte ond þurh neþinge wunne æfter worulde, swa doð wræcmæcgas þa þe ne bimurnað monnes feore þæs þe him to honda huþe gelædeð, butan hy þy reafe rædan motan. Swa hy hine trymedon on twa healfa oþþæt þæs gewinnes weoroda dryhten on þæs engles dom ende gereahte. Feond wæs geflymed; siþ þam frofre gæst in Guðlaces geoce gewunade, lufade hine ond lærde lenge hu geornor, þæt him leofedan londes wynne, bold on beorhge. Oft þær broga cwom egeslic ond uncuð, ealdfeonda nið, searocræftum swiþ; hy him sylf hyra onsyn ywdon, ond þær ær fela setla gesæton. Þonan sið tugon wide waðe, wuldre byscyrede, lyftlacende. Wæs seo londes stow bimiþen fore monnum, oþþæt meotud onwrah beorg on bearwe, þa se bytla cwom se þær haligne ham arærde, nales þy he giemde þurh gitsunga lænes lifwelan, ac þæt lond gode fægre gefreoþode, siþþan feond oferwon Cristes cempa. He gecostad wearð in gemyndigra monna tidum, ðara þe nu gena þurh gæstlicu wundor hine weorðiað ond his wisdomes hlisan healdað, þæt se halga þeow elne geeode, þa he ana gesæt dygle stowe. Ðær he dryhtnes lof reahte ond rærde; oft þurh reorde abead, þam þe þrowera þeawas lufedon, godes ærendu, þa him gæst onwrah lifes snyttru, þæt he his lichoman wynna forwyrnde ond woruldblissa, seftra setla ond symbeldaga, swylce eac idelra eagena wynna, gierelan gielplices. Him wæs godes egsa mara in gemyndum þonne he menniscum þrymme æfter þonce þegan wolde. God wæs Guðlac! He in gæste bær heofoncundne hyht, hælu geræhte ecan lifes. Him wæs engel neah, fæle freoðuweard, þam þe feara sum mearclond gesæt. Þær he mongum wearð bysen on Brytene, siþþan biorg gestah eadig oretta, ondwiges heard. Gyrede hine georne mid gæstlicum wæpnum wong bletsade, him to ætstælle ærest arærde Cristes rode, þær se cempa oferwon frecnessa fela. Frome wurdun monge godes þrowera; we þæs Guðlaces deorwyrðne dæl dryhtne cennað. He him sige sealde ond snyttrucræft, mundbyrd meahta, þonne mengu cwom feonda færscytum fæhðe ræran. Ne meahton hy æfeste anforlætan, ac to Guðlaces gæste gelæddun frasunga fela. Him wæs fultum neah, engel hine elne trymede, þonne hy him yrre hweopan, frecne fyres wylme. Stodan him on feðehwearfum, cwædon þæt he on þam beorge byrnan sceolde ond his lichoman lig forswelgan, þæt his earfeþu eal gelumpe modcearu mægum, gif he monna dream of þam orlege eft ne wolde sylfa gesecan, ond his sibbe ryht mid moncynne maran cræfte willum bewitigan, lætan wræce stille. Swa him yrsade, se for ealle spræc feonda mengu. No þy forhtra wæs Guðlaces gæst, ac him god sealde ellen wiþ þam egsan þæt þæs ealdfeondes scyldigra scolu scome þrowedon; wæron teonsmiðas tornes fulle, cwædon þæt him Guðlac eac gode sylfum earfeþa mæst ana gefremede, siþþan he for wlence on westenne beorgas bræce, þær hy bidinge, earme ondsacan, æror mostun æfter tintergum tidum brucan, ðonne hy of waþum werge cwoman restan ryneþragum, rowe gefegon; wæs him seo gelyfed þurh lytel fæc. Stod seo dygle stow dryhtne in gemyndum idel ond æmen, eþelriehte feor, bad bisæce betran hyrdes. To þon ealdfeondas ondan noman, swa hi singales sorge dreogað. Ne motun hi on eorþan eardes brucan, ne hy lyft swefeð in leoma ræstum, ac hy hleolease hama þoliað, in cearum cwiþað, cwealmes wiscað, willen þæt him dryhten þurh deaðes cwealm to hyra earfeða ende geryme. Ne mostun hy Guðlaces gæste sceþþan, ne þurh sarslege sawle gedælan wið lichoman, ac hy ligesearwum ahofun hearmstafas, hleahtor alegdon, sorge seofedon, þa hi swiðra oferstag weard on wonge. Sceoldon wræcmæcgas ofgiefan gnornende grene beorgas. Hwæþre hy þa gena, godes ondsacan, sægdon sarstafum, swiþe geheton, þæt he deaþa gedal dreogan sceolde, gif he leng bide laþran gemotes, hwonne hy mid mengu maran cwome, þa þe for his life lyt sorgedon. Guðlac him ongean þingode, cwæð þæt hy gielpan ne þorftan dædum wið dryhtnes meahtum. “Þeah þe ge me deað gehaten, mec wile wið þam niþum genergan se þe eowrum nydum wealdeð. An is ælmihtig god, se mec mæg eaðe gescyldan; he min feorg freoþað. Ic eow fela wille soþa gesecgan. Mæg ic þis setl on eow butan earfeðum ana geðringan. Ne eam ic swa fealog, swa ic eow fore stonde, monna weorudes, ac me mara dæl in godcundum gæstgerynum wunað ond weaxeð, se me wraþe healdeð. Ic me anum her eaðe getimbre hus ond hleonað; me on heofonum sind lare gelonge. Mec þæs lyt tweoþ þæt me engel to ealle gelædeð spowende sped spreca ond dæda. Gewitað nu, awyrgde, werigmode, from þissum earde þe ge her on stondað, fleoð on feorweg. Ic me frið wille æt gode gegyrnan; ne sceal min gæst mid eow gedwolan dreogan, ac mec dryhtnes hond mundað mid mægne. Her sceal min wesan eorðlic eþel, nales eower leng.” Ða wearð breahtm hæfen. Beorg ymbstodan hwearfum wræcmæcgas. Woð up astag, cearfulra cirm. Cleopedon monige, feonda foresprecan, firenum gulpon: “Oft we ofersegon bi sæm tweonum þeoda þeawas, þræce modigra, þara þe in gelimpe life weoldon. No we oferhygdu anes monnes geond middangeard maran fundon. Ðu þæt gehatest þæt ðu ham on us gegan wille, ðe eart godes yrming. Bi hwon scealt þu lifgan, þeah þu lond age? Ne þec mon hider mose fedeð; beoð þe hungor ond þurst hearde gewinnan, gif þu gewitest swa wilde deor ana from eþele. Nis þæt onginn wiht! Geswic þisses setles! Ne mæg þec sellan ræd mon gelæran þonne þeos mengu eall. We þe beoð holde gif ðu us hyran wilt, oþþe þec ungearo eft gesecað maran mægne, þæt þe mon ne þearf hondum hrinan, ne þin hra feallan wæpna wundum. We þas wic magun fotum afyllan; folc in ðriceð meara þreatum ond monfarum. Beoð þa gebolgne, þa þec breodwiað, tredað þec ond tergað, ond hyra torn wrecað, toberað þec blodgum lastum; gif þu ure bidan þencest, we þec niþa genægað. Ongin þe generes wilnian, far þær ðu freonda wene, gif ðu þines feores recce.” Gearo wæs Guðlac, hine god fremede on ondsware ond on elne strong. Ne wond he for worde, ac his wiþerbreocum sorge gesægde, cuðe him soð genog: “Wid is þes westen, wræcsetla fela, eardas onhæle earmra gæsta. Sindon wærlogan þe þa wic bugað. Þeah ge þa ealle ut abanne, ond eow eac gewyrce widor sæce, ge her ateoð in þa tornwræce sigeleasne sið. No ic eow sweord ongean mid gebolgne hond oðberan þence, worulde wæpen, ne sceal þes wong gode þpurh blodgyte gebuen weorðan, ac ic minum Criste cweman þence leofran lace. Nu ic þis lond gestag, fela ge me earda þurh idel word aboden habbað. Nis min breostsefa forht ne fæge, ac me friðe healdeð ofer monna cyn se þe mægna gehwæs weorcum wealdeð. Nis me wiht æt eow leofes gelong, ne ge me laþes wiht gedon motun. Ic eom dryhtnes þeow, he mec þurh engel oft afrefreð. Forðon mec longeþas lyt gegretað, sorge sealdun, nu mec sawelcund hyrde bihealdeð. Is min hyht mid god, ne ic me eorðwelan owiht sinne, ne me mid mode micles gyrne, ac me dogra gehwam dryhten sendeð þurh monnes hond mine þearfe.” Swa modgade, se wið mongum stod, awreðed weorðlice wuldres cempa engla mægne. Gewat eal þonan feonda mengu. Ne wæs se fyrst micel þe hi Guðlace forgiefan þohtan. He wæs on elne ond on eaðmedum, bad on beorge, (wæs him botles neod), forlet longeþas lænra dreama. No he hine wið monna miltse gedælde, ac gesynta bæd sawla gehwylcre, þonne he to eorðan on þam anade hleor onhylde. Him of heofonum wearð onbryrded breostsefa bliðe gæste. Oft eahtade, (wæs him engel neah), hu þisse worulde wynna þorfte mid his lichoman læsast brucan. No him fore egsan earmra gæsta treow getweode, ne he tid forsæt þæs þe he for his dryhtne dreogan sceolde, þæt hine æreste elne binoman slæpa sluman oþþe sæne mod. Swa sceal oretta a in his mode gode compian, ond his gæst beran oft on ondan þam þe eahtan wile sawla gehwylcre þær he gesælan mæg. Symle hy Guðlac in godes willan fromne fundon, þonne flygereowe þurh nihta genipu neosan cwoman, þa þe onhæle eardas weredon, hwæþre him þæs wonges wyn sweðrade; woldun þæt him to mode fore monlufan sorg gesohte, þæt he siþ tuge eft to eþle. Ne wæs þæt ongin swylc, ðonne hine engel on þam anade geornast grette ond him giefe sealde, þæt hine ne meahte meotudes willan longað gelettan, ac he on þæs lareowes wære gewunade. Oft worde bicwæð: “Huru, þæs bihofað, se ðe him halig gæst wisað on willan ond his weorc trymað, laþað hine liþum wordum, gehateð him lifes ræste, þæt he þæs latteowes larum hyre, ne lete him ealdfeond eft oncyrran mod from his meotude. Hu sceal min cuman gæst to geoce, nemne ic gode sylle hyrsumne hige, þæt him heortan geþonc ær oþþe sið ende geweorðe, þæt ge mec to wundre wægan motun. Ne mæg min lichoma wið þas lænan gesceaft deað gedælan, ac he gedreosan sceal, swa þeos eorðe eall þe ic her on stonde. Ðeah ge minne flæschoman fyres wylme forgripen gromhydge gifran lege, næfre ge mec of þissum wordum onwendað þendan mec min gewit gelæsteð. Þeah þe ge hine sarum forsæcen, ne motan ge mine sawle gretan, ac ge on betran gebringað. Forðan ic gebidan wille þæs þe me min dryhten demeð. Nis me þæs deaþes sorg. Ðeah min ban ond blod bu tu geweorþen eorþan to eacan, min se eca dæl in gefean fareð, þær he fægran botles bruceð. Nis þisses beorges setl meodumre ne mara þonne hit men duge se þe in þrowingum þeodnes willan dæghwam dreogeð. Ne sceal se dryhtnes þeow in his modsefan mare gelufian eorþan æhtwelan þonne his anes gemet, þæt he his lichoman lade hæbbe.” Ða wæs eft swa ær ealdfeonda nið, wroht onwylled; woð oþer ne lythwon leoðode, þonne in lyft astag ceargesta cirm. Symle Cristes lof in Guðlaces godum mode weox ond wunade, ond hine weoruda god freoðade on foldan, swa he feora gehwylc healdeð in hælo, þær se hyra gæst þihð in þeawum. He wæs þeara sum; ne won he æfter worulde, ac he in wuldre ahof modes wynne. Hwylc wæs mara þonne se? An oretta ussum tidum cempa gecyðeð þæt him Crist fore woruldlicra ma wundra gecyðde. He hine scilde wið sceðþendra eglum onfengum earmra gæsta; wæron hy reowe to ræsanne gifrum grapum. No god wolde þæt seo sawl þæs sar þrowade in lichoman, lyfde seþeana þæt hy him mid hondum hrinan mosten, ond þæt frið wið hy gefreoþad wære. Hy hine þa hofun on þa hean lyft, sealdon him meahte ofer monna cynn, þæt he fore eagum eall sceawode under haligra hyrda gewealdum in mynsterum monna gebæru, þara þe hyra lifes þurh lust brucan, idlum æhtum ond oferwlencum, gierelum gielplicum, swa bið geoguðe þeaw, þær þæs ealdres egsa ne styreð. No þær þa feondas gefeon þorfton, ac þæs blædes hraðe gebrocen hæfdon þe him alyfed wæs lytle hwile, þæt hy his lichoman leng ne mostan witum wælan; ne him wiht gescod þæs þe hy him to teonan þurhtogen hæfdon. Læddun hine þa of lyfte to þam leofestan earde on eorðan, þæt he eft gestag beorg on bearwe. Bonan gnornedon, mændon murnende þæt hy monnes bearn þream oferþunge, ond swa þearfendlic him to earfeðum ana cwome, gif hy him ne meahte maran sarum gyldan gyrnwræce. Guðlac sette hyht in heofonas, hælu getreowde, hæfde feonda feng feore gedyged. Wæs seo æreste earmra gæsta costung ofercumen. Cempa wunade bliþe on beorge, wæs his blæd mid god. Ðuhte him on mode þæt se moncynnes eadig wære se þe his anum her feore gefreoðade, þæt him feondes hond æt þam ytmestan ende ne scode, þonne him se dryhtnes dom wisade to þam nyhstan nydgedale. Hwæþre him þa gena gyrna gemyndge edwitsprecan ermþu geheton tornum teoncwidum. Treow wæs gecyþed, þætte Guðlace god leanode ellen mid arum, þæt he ana gewon. Him se werga gæst wordum sægde: “No we þe þus swiðe swencan þorftan, þær þu fromlice freonda larum hyran wolde, þa þu hean ond earm on þis orlege ærest cwome, ða þu gehete þæt þec halig gæst wið earfeþum eaðe gescilde, for þam myrcelse þe þec monnes hond from þinre onsyne æþelum ahwyrfde. In þam mægwlite monge lifgað, gyltum forgiefene; nales gode þigað, ac hy lichoman fore lufan cwemað wista wynnum. Swa ge weorðmyndu in dolum dreame dryhtne gieldað. Fela ge fore monnum miþað þæs þe ge in mode gehycgað; ne beoð eowre dæda dyrne, þeah þe ge hy in dygle gefremme. We þec in lyft gelæddun, oftugon þe londes wynna, woldun þu þe sylfa gesawe þæt we þec soð onstældun. Ealles þu þæs wite awunne; forþon þu hit onwendan ne meahtes.” Ða wæs agongen þæt him god wolde æfter þrowinga þonc gegyldan þæt he martyrhad mode gelufade, sealde him snyttru on sefan gehygdum, mægenfæste gemynd. He wið mongum stod ealdfeonda, elne gebylded, sægde him to sorge þæt hy sigelease þone grenan wong ofgiefan sceoldan: “Ge sind forscadene, on eow scyld siteð! Ne cunnon ge dryhten duguþe biddan, ne mid eaðmedum are secan, þeah þe eow alyfde lytle hwile, þæt ge min onwald agan mosten; ne ge þæt geþyldum þicgan woldan, ac mec yrringa up gelæddon, þæt ic of lyfte londa getimbru geseon meahte. Wæs me swegles leoht torht ontyned, þeah ic torn druge. Setton me in edwit þæt ic eaðe forbær rume regulas ond reþe mod geongra monna in godes templum; woldan þy gehyrwan haligra lof, sohtun þa sæmran, ond þa sellan no demdan æfter dædum. Ne beoð þa dyrne swa þeah. Ic eow soð siþþon secgan wille. God scop geoguðe ond gumena dream; ne magun þa æfteryld in þam ærestan blæde geberan, ac hy blissiað worulde wynnum, oððæt wintra rim gegæð in þa geoguðe, þæt se gæst lufað onsyn ond ætwist yldran hades, ðe gemete monige geond middangeard þeowiað in þeawum. Þeodum ywaþ wisdom weras, wlencu forleosað, siððan geoguðe geað gæst aflihð. Þæt ge ne scirað, ac ge scyldigra synne secgað, soþfæstra no mod ond monþeaw mæran willað. Gefeoð in firenum, frofre ne wenað, þæt ge wræcsiða wyrpe gebiden. Oft ge in gestalum stondað; þæs cymeð steor of heofonum. Me þonne sige sendeð se usic semon mæg, se þe lifa gehwæs lengu wealdeð.” Swa hleoþrade halig cempa; wæs se martyre from moncynnes synnum asundrad. Sceolde he sares þa gen dæl adreogan, ðeah þe dryhten his witum weolde. Hwæt, þæt wundra sum monnum þuhte, þæt he ma wolde afrum onfengum earme gæstas hrinan leton, ond þæt hwæþre gelomp! Wæs þæt gen mara, þæt he middangeard sylfa gesohte, ond his swat ageat on bonena hond; ahte bega geweald, lifes ond deaðes, þa he lustum dreag eaðmod on eorðan ehtendra nið. Forþon is nu arlic þæt we æfæstra dæde demen, secgen dryhtne lof ealra þara bisena þe us bec fore þurh his wundra geweorc wisdom cyþað. Geofu wæs mid Guðlac in godcundum mægne gemeted. Micel is to secgan eall æfter orde, þæt he on elne adreag: ðone foregengan fæder ælmihtig wið onhælum ealdorgewinnum sylfa gesette, þær his sawl wearð clæne ond gecostad. Cuð is wide geond middangeard þæt his mod geþah in godes willan; is þæs gen fela to secgenne, þæs þe he sylfa adreag under nyðgista nearwum clommum. He þa sar forseah, a þære sawle wel þæs mundboran þe þæt mod geheold, þæt him ne getweode treow in breostum, ne him gnornunga gæste scodun, ac se hearda hyge halig wunade, oþþæt he þa bysgu oferbiden hæfde. Þrea wæron þearle, þegnas grimme, ealle hy þam feore fyl gehehton. No hy hine to deaðe deman moston, synna hyrdas, ac seo sawul bad in lichoman leofran tide. Georne hy ongeaton þæt hyne god wolde nergan wið niþum ond hyra nydwræce deope deman. Swa dryhten mæg, ana ælmihtig, eadigra gehwone wið earfeþum eaðe gescildan. Hwæðre hine gebrohton bolgenmode, wraðe wræcmæcgas, wuldres cempan, halig husulbearn, æt heldore, þær firenfulra fæge gæstas æfter swyltcwale secan onginnað ingong ærest in þæt atule hus, niþer under næssas neole grundas. Hy hine bregdon, budon orlege, egsan ond ondan arleaslice, frecne fore, swa bið feonda þeaw, þonne hy soðfæstra sawle willað synnum beswican ond searocræftum. Ongunnon gromheorte godes orettan in sefan swencan, swiþe geheton þæt he in þone grimman gryre gongan sceolde, hweorfan gehyned to helwarum, ond þær in bendum bryne þrowian. Woldun hy geteon mid torncwidum earme aglæcan in orwennysse, meotudes cempan. Hit ne meahte swa! Cwædon cearfulle, Criste laðe, to Guðlace mid grimnysse: “Ne eart ðu gedefe, ne dryhtnes þeow clæne gecostad, ne cempa god, wordum ond weorcum wel gecyþed, halig in heortan. Nu þu in helle scealt deope gedufan, nales dryhtnes leoht habban in heofonum, heahgetimbru, seld on swegle, forþon þu synna to fela, facna gefremedes in flæschoman. We þe nu willað womma gehwylces lean forgieldan, þær þe laþast bið in ðam grimmestan gæstgewinne.” Him se eadga wer ondswarode, Guðlac in gæste mid godes mægne: “Doð efne swa, gif eow dryhten Crist, lifes leohtfruma lyfan wylle, weoruda waldend, þæt ge his wergengan in þone laðan leg lædan motan. Þæt is in gewealdum wuldorcyninges, se eow gehynde ond in hæft bidraf under nearone clom, nergende Crist. Eom ic eaðmod his ombiehthera, þeow geþyldig. Ic geþafian sceal æghwær ealles his anne dom, ond him geornlice gæstgemyndum wille wideferh wesan underþyded, hyran holdlice minum hælende þeawum ond geþyncðum, ond him þoncian ealra þara giefena þe god gescop englum ærest ond eorðwarum; ond ic bletsige bliðe mode lifes leohtfruman, ond him lof singe þurh gedefne dom dæges ond nihtes, herge in heortan heofonrices weard. Þæt eow æfre ne bið ufan alyfed leohtes lissum, þæt ge lof moten dryhtne secgan, ac ge deaðe sceolon weallendne wean wope besingan, heaf in helle, nales herenisse halge habban heofoncyninges. Ic þone deman in dagum minum wille weorþian wordum ond dædum, lufian in life, swa is lar ond ar to spowendre spræce gelæded, þam þe in his weorcum willan ræfnað. Sindon ge wærlogan, swa ge in wræcsiðe longe lifdon, lege bisencte, swearte beswicene, swegle benumene, dreame bidrorene, deaðe bifolene, firenum bifongne, feores orwenan, þæt ge blindnesse bote fundon. Ge þa fægran gesceaft in fyrndagum, gæstlicne goddream, gearo forsegon, þa ge wiðhogdun halgum dryhtne. Ne mostun ge a wunian in wyndagum, ac mid scome scyldum scofene wurdon fore oferhygdum in ece fyr, ðær ge sceolon dreogan deað ond þystro, wop to widan ealdre; næfre ge þæs wyrpe gebidað. Ond ic þæt gelyfe in liffruman, ecne onwealdan ealra gesceafta, þæt he mec for miltsum ond mægenspedum, niðða nergend, næfre wille þurh ellenweorc anforlætan, þam ic longe in lichoman ond in minum gæste gode campode þurh monigfealdra mægna gerynu. Forðon ic getrywe in þone torhtestan þrynesse þrym, se geþeahtingum hafað in hondum heofon ond eorðan, þæt ge mec mid niþum næfre motan tornmode teon in tintergu, mine myrðran ond mansceaþan, swearte sigelease. Eom ic soðlice leohte geleafan ond mid lufan dryhtnes fægre gefylled in minum feorhlocan, breostum inbryrded to þam betran ham, leomum inlyhted to þam leofestan ecan earde, þær is eþellond fæger ond gefealic in fæder wuldre, ðær eow næfre fore nergende leohtes leoma ne lifes hyht in godes rice agiefen weorþeð, for þam oferhygdum þe eow in mod astag þurh idel gylp ealles to swiðe. Wendun ge ond woldun, wiþerhycgende, þæt ge scyppende sceoldan gelice wesan in wuldre. Eow þær wyrs gelomp, ða eow se waldend wraðe bisencte in þæt swearte susl, þær eow siððan wæs ad inæled attre geblonden, þurh deopne dom dream afyrred, engla gemana. Swa nu awa sceal wesan wideferh, þæt ge wærnysse brynewylm hæbben, nales bletsunga. Ne þurfun ge wenan, wuldre biscyrede, þæt ge mec synfulle mid searocræftum under scæd sconde scufan motan, ne in bælblæsan bregdon on hinder in helle hus, þær eow is ham sceapen, sweart sinnehte, sacu butan ende, grim gæstcwalu. Þær ge gnornende deað sceolon dreogan, ond ic dreama wyn agan mid englum in þam uplican rodera rice, þær is ryht cyning, help ond hælu hæleþa cynne, duguð ond drohtað.” Ða cwom dryhtnes ar, halig of heofonum, se þurh hleoþor abead ufancundne ege earmum gæstum; het eft hraðe unscyldigne of þam wræcsiðe wuldres cempan lædan limhalne, þæt se leofesta gæst gegearwad in godes wære on gefean ferde. Ða wearð feonda þreat acol for ðam egsan. Ofermæcga spræc, dyre dryhtnes þegn, dæghluttre scan. Hæfde Guðlaces gæst in gewealdum modig mundbora, meahtum spedig, þeostra þegnas þreaniedlum bond, nyd onsette ond geneahhe bibead: “Ne sy him banes bryce ne blodig wund, lices læla ne laþes wiht, þæs þe ge him to dare gedon motan, ac ge hine gesundne asettaþ þær ge hine sylfne genoman. He sceal þy wonge wealdan, ne magon ge him þa wic forstondan. Ic eom se dema, se mec dryhten heht snude gesecgan, þæt ge him sara gehwylc hondum gehælde, ond him hearsume on his sylfes dom siþþan wæron. Ne sceal ic mine onsyn fore eowere mengu miþan. Ic eom meotudes þegn. Eom ic þara twelfa sum þe he getreoweste under monnes hiw mode gelufade. He mec of heofonum hider onsende, geseah þæt ge on eorðan fore æfstum on his wergengan wite legdon. Is þæt min broþor, mec his bysgu gehreaw. Ic þæt gefremme, þær se freond wunað on þære socne, þe ic þa sibbe wið hine healdan wille, nu ic his helpan mot, þæt ge min onsynn oft sceawiað. Nu ic his geneahhe neosan wille; sceal ic his word ond his weorc in gewitnesse dryhtne lædon. He his dæde conn.” Ða wæs Guðlaces gæst geblissad, siþþan Bartholomeus aboden hæfde godes ærendu. Gearwe stodun hæftas hearsume, þa þæs halgan word lyt oferleordun. Ongon þa leofne sið dragan domeadig dryhtnes cempa to þam onwillan eorðan dæle. Hy hine bæron ond him bryce heoldon, hofon hine hondum ond him hryre burgun. Wæron hyra gongas under godes egsan smeþe ond gesefte. Sigehreðig cwom bytla to þam beorge. Hine bletsadon monge mægwlitas, meaglum reordum, treofugla tuddor, tacnum cyðdon eadges eftcyme. Oft he him æte heold, þonne hy him hungrige ymb hond flugon grædum gifre, geoce gefegon. Swa þæt milde mod wið moncynnes dreamum gedælde, dryhtne þeowde, genom him to wildeorum wynne, siþþan he þas woruld forhogde. Smolt wæs se sigewong ond sele niwe, fæger fugla reord, folde geblowen; geacas gear budon. Guþlac moste eadig ond onmod eardes brucan. Stod se grena wong in godes wære; hæfde se heorde, se þe of heofonum cwom, feondas afyrde. Hwylc wæs fægerra willa geworden in wera life, þara þe yldran usse gemunde, oþþe we selfe siþþan cuþen? Hwæt, we þissa wundra gewitan sindon! Eall þas geeodon in ussera tida timan. Forþon þæs tweogan ne þearf ænig ofer eorðan ælda cynnes, ac swilc god wyrceð gæsta lifes to trumnaþe, þy læs þa tydran mod þa gewitnesse wendan þurfe, þonne hy in gesihþe soþes brucað. Swa se ælmihtiga ealle gesceafte lufað under lyfte in lichoman, monna mægðe geond middangeard. Wile se waldend þæt we wisdom a snyttrum swelgen, þæt his soð fore us on his giefena gyld genge weorðe, ða he us to are ond to ondgiete syleð ond sendeð, sawlum rymeð liþe lifwegas leohte geræhte. Nis þæt huru læsast þæt seo lufu cyþeð, þonne heo in monnes mode getimbreð gæstcunde gife, swa he Guðlaces dagas ond dæde þurh his dom ahof. Wæs se fruma fæstlic feondum on ondan, geseted wið synnum, þær he siþþan lyt wære gewonade, oft his word gode þurh eaðmedu up onsende, let his ben cuman in þa beorhtan gesceaft, þoncade þeodne þæs þe he in þrowingum bidan moste, hwonne him betre lif þurh godes willan agyfen wurde. Swa wæs Guðlaces gæst gelæded engla fæðmum in uprodor, fore onsyne eces deman læddon leoflice. Him wæs lean geseald, setl on swegle, þær he symle mot awo to ealdre eardfæst wesan, bliðe bidan. Is him bearn godes milde mundbora, meahtig dryhten, halig hyrde, heofonrices weard. Swa soðfæstra sawla motun in ecne geard up gestigan rodera rice, þa þe ræfnað her wordum ond weorcum wuldorcyninges lare longsume, on hyra lifes tid earniað on eorðan ecan lifes, hames in heahþu. Þæt beoð husulweras, cempan gecorene, Criste leofe, berað in breostum beorhtne geleafan, haligne hyht, heortan clæne weorðiað waldend, habbað wisne geþoht, fusne on forðweg to fæder eðle, gearwaþ gæstes hus, ond mid gleawnesse feond oferfeohtað ond firenlustas forberað in breostum, broþorsibbe georne bigongað, in godes willan swencað hi sylfe, sawle frætwað halgum gehygdum, heofoncyninges bibod fremmað on foldan. Fæsten lufiað, beorgað him bealoniþ ond gebedu secað, swincað wið synnum, healdað soð ond ryht. Him þæt ne hreoweð æfter hingonge, ðonne hy hweorfað in þa halgan burg, gongað gegnunga to Hierusalem, þær hi to worulde wynnum motun godes onsyne georne bihealdan, sibbe ond gesihðe, þær heo soð wunað, wlitig, wuldorfæst, ealne widan ferh on lifgendra londes wynne. II Ðæt is wide cuð wera cneorissum, folcum gefræge, þætte frymþa god þone ærestan ælda cynnes of þære clænestan, cyning ælmihtig, foldan geworhte. Ða wæs fruma niwe ælda tudres, onstæl wynlic, fæger ond gefealic. Fæder wæs acenned Adam ærest þurh est godes on neorxnawong, þær him nænges wæs willan onsyn, ne welan brosnung, ne lifes lyre ne lices hryre, ne dreames dryre ne deaðes cyme, ac he on þam lande lifgan moste ealra leahtra leas, longe neotan niwra gefeana. Þær he no þorfte lifes ne lissa in þam leohtan ham þurh ælda tid ende gebidan, ac æfter fyrste to þam færestan heofonrices gefean hweorfan mostan, leomu lic somud ond lifes gæst, ond þær siþþan a in sindreamum to widan feore wunian mostun dryhtne on gesihðe, butan deaðe forð, gif hy halges word healdan woldun beorht in breostum, ond his bebodu læstan, æfnan on eðle. Hy to ær aþreat þæt hy waldendes willan læsten, ac his wif genom wyrmes larum blede forbodene, ond of beame ahneop wæstm biweredne ofer word godes, wuldorcyninges, ond hyre were sealde þurh deofles searo deaðberende gyfl þæt ða sinhiwan to swylte geteah. Siþþan se eþel uðgenge wearð Adame ond Euan, eardwica cyst beorht oðbroden, ond hyra bearnum swa, eaferum æfter, þa hy on uncyððu, scomum scudende, scofene wurdon on gewinworuld. Weorces onguldon, deopra firena, þurh deaðes cwealm, þe hy unsnyttrum ær gefremedon. Þære synwræce siþþan sceoldon mægð ond mæcgas morþres ongyldon, godscyldge gyrn þurh gæstgedal, deopra firena. Deað in geþrong fira cynne, feond rixade geond middangeard. Nænig monna wæs of þam sigetudre siþþan æfre godes willan þæs georn, ne gynnwised, þæt he bibugan mæge þone bitran drync þone Eue fyrn Adame geaf, byrelade bryd geong; þæt him bam gescod in þam deoran ham. Deað ricsade ofer foldbuend, þeah þe fela wære gæsthaligra, þær hi godes willan on mislicum monna gebihþum æfter stedewonga stowum fremedon; sume ær, sume sið, sume in urra æfter tælmearce tida gemyndum sigorlean sohtun. Us secgað bec hu Guðlac wearð þurh godes willan eadig on Engle. He him ece geceas meaht ond mundbyrd. Mære wurdon his wundra geweorc wide ond side, breme æfter burgum geond Bryten innan, hu he monge oft þurh meaht godes gehælde hygegeomre hefigra wita, þe hine unsofte, adle gebundne, sarge gesohtun of siðwegum, freorigmode. Symle frofre þær æt þam godes cempan gearwe fundon, helpe ond hælo. Nænig hæleþa is þe areccan mæge oþþe rim wite ealra þara wundra þe he in worulde her þurh dryhtnes giefe dugeþum gefremede. Oft to þam wicum weorude cwomun deofla deaðmægen duguþa byscyrede hloþum þringan, þær se halga þeow elnes anhydig eard weardade. Þær hy mislice mongum reordum on þam westenne woðe hofun hludne herecirm, hiwes binotene, dreamum bidrorene. Dryhtnes cempa, from folctoga, feonda þreatum wiðstod stronglice. Næs seo stund latu earmra gæsta, ne þæt onbid long, þæt þa wrohtsmiðas wop ahofun, hreopun hreðlease, hleoþrum brugdon. Hwilum wedende swa wilde deor cirmdon on corðre, hwilum cyrdon eft minne mansceaþan on mennisc hiw breahtma mæste, hwilum brugdon eft awyrgde wærlogan on wyrmes bleo, earme adloman attre spiowdon. Symle hy Guðlac gearene fundon, þonces gleawne. He geþyldum bad, þeah him feonda hloð feorhcwealm bude. Hwilum him to honda hungre geþreatad fleag fugla cyn, þær hy feorhnere witude fundon ond hine weorðedon meaglum stefnum. Hwilum mennisce aras eaðmedum eft neosedon, ond þær siðfrome on þam sigewonge æt þam halgan þeowan helpe gemetton, ferðþes frofre. Nænig forþum wæs, þæt he æwiscmod eft siðade, hean, hyhta leas, ac se halga wer ælda gehwylces þurh þa æþelan meaht, þe hine seoslige sohtun on ðearfe, hæleð hygegeomre, hælde bu tu lic ond sawle, þenden lifes weard, ece ælmihtig, unnan wolde þæt he blædes her brucan moste, worulde lifes. Wæs gewinnes þa yrmþa for eorðan endedogor þurh nydgedal neah geþrungen, siþþan he on westenne wiceard geceas, fiftynu gear, þa wæs frofre gæst eadgum æbodan ufan onsended, halig of heahþu. Hreþer innan born, afysed on forðsið. Him færinga adl in gewod. He on elne swa þeah ungeblyged bad beorhtra gehata bliþe in burgum. Wæs þam bancofan æfter nihtglome neah geþrungen, breosthord onboren. Wæs se bliþa gæst fus on forðweg. Nolde fæder engla in þisse wonsælgan worulde life leahtra leasne longfyrst ofer þæt wunian leton, þe him on weorcum her on his dagena tid dædum gecwemde elne unslawe. Ða se ælmihtiga let his hond cuman þær se halga þeow, deormod on degle domeadig bad, heard ond hygerof. Hyht wæs geniwad, blis in breostum. Wæs se bancofa adle onæled, inbendum fæst, lichord onlocen. Leomu hefegedon, sarum gesohte. He þæt soð gecneow þæt hine ælmihtig ufan neosade, meotud fore miltsum. He his modsefan wið þam færhagan fæste trymede feonda gewinna. Næs he forht seþeah, ne seo adlþracu egle on mode, ne deaðgedal, ac him dryhtnes lof born in breostum, brondhat lufu sigorfæst in sefan, seo him sara gehwylc symle forswiðde. Næs him sorgcearu on þas lænan tid, þeah his lic ond gæst hyra somwiste, sinhiwan tu, deore gedælden. Dagas forð scridun, nihthelma genipu. Wæs neah seo tid þæt he fyrngewyrht fyllan sceolde þurh deaðes cyme, domes hleotan, efne þæs ilcan þe usse yldran fyrn frecne onfengon, swa him biforan worhton þa ærestan ælda cynnes. Ða wæs Guðlace on þa geocran tid mægen gemeðgad, mod swiþe heard, elnes anhydig. Wæs seo adl þearl, hat ond heorogrim. Hreþer innan weol, born banloca. Bryþen wæs ongunnen þætte Adame Eue gebyrmde æt fruman worulde. Feond byrlade ærest þære idese, ond heo Adame, hyre swæsum were, siþþan scencte bittor bædeweg. Þæs þa byre siþþan grimme onguldon gafulrædenne þurh ærgewyrht, þætte ænig ne wæs fyra cynnes from fruman siððan mon on moldan, þætte meahte him gebeorgan ond bibugan þone bleatan drync, deopan deaðweges, ac him duru sylfa on þa sliðnan tid sona ontyneð, ingong geopenað. Ne mæg ænig þam flæsce bifongen feore wiðstondan, ricra ne heanra, ac hine ræseð on gifrum grapum. Swa wæs Guðlace enge anhoga ætryhte þa æfter nihtscuan neah geþyded, wiga wælgifre. Hine wunade mid an ombehtþegn, se hine æghwylce daga neosade. Ongan ða deophydig, gleawmod gongan to godes temple, þær he eþelbodan inne wiste, þone leofestan lareow gecorenne, ond þa in eode eadgum to spræce, wolde hyrcnigan halges lara, mildes meþelcwida. Fonde þa his mondryhten adlwerigne; him ðæt in gefeol hefig æt heortan. Hygesorge wæg, micle modceare. Ongan ða his magu frignan: “Hu gewearð þe þus, winedryhten min, fæder, freonda hleo, ferð gebysgad, nearwe genæged? Ic næfre þe, þeoden leofesta, þyslicne ær gemette þus meðne. Meaht þu meðelcwidum worda gewealdan? Is me on wene geþuht, þæt þe untrymnes adle gongum on þisse nyhstan niht bysgade, sarbennum gesoht. Þæt me sorgna is hatost on hreþre, ær þu hyge minne ferð afrefre. Wast þu, freodryhten, hu þeos adle scyle ende gesettan?” Him þa sið oncwæð, sona ne meahte oroð up geteon; wæs him in bogen bittor bancoþa. Beald reordade eadig on elne, ondcwis ageaf: “Ic wille secgan þæt me sar gehran, wærc in gewod in ðisse wonnan niht, lichord onleac. Leomu hefegiað, sarum gesohte. Sceal þis sawelhus, fæge flæschoma, foldærne biþeaht, leomu lames geþacan, legerbedde fæst wunian wælræste. Wiga nealæceð, unlæt laces. Ne bið þæs lengra swice sawelgedales þonne seofon niht fyrstgemearces, þæt min feorh heonan on þisse eahteþan ende geseceð dæg scriþende. Þonne dogor beoð on moldwege min forð scriþen, sorg gesweðrad, ond ic siþþan mot fore meotudes cneowum meorda hleotan, gingra geafena, ond godes lomber in sindreamum siþþan awo forð folgian; is nu fus ðider gæst siþes georn. Nu þu gearwe const leoma lifgedal; long is þis onbid worulde lifes.” Ða wæs wop ond heaf, geongum geocor sefa, geomrende hyge, siþþan he gehyrde þæt se halga wæs forðsiþes fus. He þæs færspelles fore his mondryhtne modsorge wæg, hefige æt heortan. Hreþer innan swearc, hyge hreowcearig, þæs þe his hlaford geseah ellorfusne. He þæs onbæru habban ne meahte, ac he hate let torn þoliende tearas geotan, weallan wægdropan. Wyrd ne meahte in fægum leng feorg gehealdan, deore frætwe, þonne him gedemed wæs. Ongeat gæsta halig geomormodes drusendne hyge. Ongan þa duguþa hleo, glædmod gode leof, geongran retan, wine leofestan wordum negan: “Ne beo þu unrot, ðeah þeos adl me innan æle. Nis me earfeðe to geþolianne þeodnes willan, dryhtnes mines, ne ic þæs deaðes hafu on þas seocnan tid sorge on mode, ne ic me herehloðe helle þegna swiðe onsitte, ne mæg synne on me facnes frumbearn fyrene gestælan, lices leahtor, ac in lige sceolon sorgwylmum soden sar wanian, wræcsið wepan, wilna biscirede in þam deaðsele duguða gehwylcre, lufena ond lissa. Min þæt leofe bearn, ne beo þu on sefan to seoc. Ic eom siþes fus upeard niman edleana georn in þam ecan gefean, ærgewyrhtum geseon sigora frean, min þæt swæse bearn. Nis me wracu ne gewin, þæt ic wuldres god sece swegelcyning, þær is sib ond blis, domfæstra dream, dryhten ondweard, þam ic georne gæstgerynum, in þas dreorgan tid dædum cwemde, mode ond mægne. Ic þa meorde wat leahtorlease, lean unhwilen, halig on heahþu. Þær min hyht myneð to gesecenne, sawul fundað of licfate to þam longan gefean in eadwelan. Nis þes eþel me ne sar ne sorg. Ic me sylfum wat æfter lices hryre lean unhwilen.” Ða se wuldormaga worda gestilde, rof runwita; wæs him ræste neod, reonigmodum. Rodor swamode ofer niðða bearn, nihtrim scridon, deorc ofer dugeðum. Þa se dæg bicwom on þam se lifgenda in lichoman, ece ælmihtig ærist gefremede, dryhten mid dreame, ða he of deaðe aras onwald of eorðan in þa eastortid, ealra þrymma þrym, ðreata mæstne to heofonum ahof, ða he from helle astag. Swa se eadga wer in þa æþelan tid on þone beorhtan dæg blissum hremig, milde ond gemetfæst, mægen unsofte elne geæfnde. Aras ða eorla wynn, heard hygesnottor, swa he hraþost meahte, meðe for ðam miclan bysgum. Ongon þa his mod staþelian leohte geleafan, lac onsægde deophycgende dryhtne to willan gæstgerynum in godes temple, ond his þegne ongon, swa þam þeodne geras, þurh gæstes giefe godspel bodian, secgan sigortacnum, ond his sefan trymman wundrum to wuldre in þa wlitigan gesceaft to eadwelan, swa he ær ne sið æfre to ealdre oðre swylce on þas lænan tid lare gehyrde, ne swa deoplice dryhtnes geryne þurh menniscne muð areccan on sidum sefan. Him wæs soþra geþuht þæt hit ufancundes engles wære of swegldreamum, swiþor micle mægenþegnes word, þonne æniges monnes lar, wera ofer eorðan. Him þæt wundra mæst gesewen þuhte, þæt swylc snyttrucræft ænges hæleða her hreþer weardade, dryhta bearna, wæs þæs deoplic eall word ond wisdom, ond þæs weres stihtung, mod ond mægencræft, þe him meotud engla, gæsta geocend forgiefen hæfde. Wæron feowere ða forð gewitene dagas on rime, þæs se dryhtnes þegn on elne bad, adle gebysgad, sarum geswenced. Ne he sorge wæg geocorne sefan gæstgedales, dreorigne hyge. Deað nealæcte, stop stalgongum, strong ond hreðe sohte sawelhus. Com se seofeða dæg ældum ondweard, þæs þe him in gesonc, hat, heortan neah, hildescurum flacor flanþracu, feorhhord onleac, searocægum gesoht. Ongon ða snottor hæle, ar, onbehtþegn, æþeles neosan to þam halgan hofe, fond þa hlingendne fusne on forðsiþ frean unwenne, gæsthaligne in godes temple soden sarwylmum. Wæs þa sihste tid on midne dæg, wæs his mondryhtne endedogor ætryhte þa. Nearwum genæged nydcostingum, awrecen wælpilum, wlo ne meahte oroð up geteon, ellenspræce hleoþor ahebban. Ongon ða hygegeomor, freorig ond ferðwerig, fusne gretan, meðne modglædne, bæd hine þurh mihta scyppend, gif he his wordcwida wealdan meahte, spræce ahebban, þæt him on spellum gecyðde, onwrige worda gongum, hu he his wisna truwade, drohtes on ðære dimman adle, ærðon hine deað onsægde. Him se eadga wer ageaf ondsware, leof mon leofum, þeah he late meahte, eorl ellenheard, oreþe gebredan: “Min þæt swæse bearn, nis nu swiþe feor þam ytemestan endedogor nydgedales, þæt ðu þa nyhstan scealt in woruldlife worda minra, næfre leana biloren, lare gehyran, noht longe ofer þis. Læst ealle well wære ond winescype, word þa wit spræcon, leofast manna.” “Næfre ic lufan sibbe, þeoden, æt þearfe þine forlæte asanian!” “Beo þu on sið gearu, siþþan lic ond leomu ond þes lifes gæst asundrien somwist hyra þurh feorggedal. Fys æfter þon þæt þu gesecge sweostor minre, þære leofestan, on longne weg to þam fægran gefean forðsið minne, on ecne eard, ond hyre eac gecyð wordum minum, þæt ic me warnade hyre onsyne ealle þrage in woruldlife, for ðy ic wilnode þæt wit unc eft in þam ecan gefean on sweglwuldre geseon mostun fore onsyne eces deman leahtra lease. Þær sceal lufu uncer wærfæst wunian, þær wit wilna a in ðære beorhtan byrig brucan motun, eades mid englum. Ðu hyre eac saga þæt heo þis banfæt beorge bifæste, lame biluce, lic orsawle in þeostorcofan, þær hit þrage sceal in sondhofe siþþan wunian.” Ða wearð modgeþanc miclum gebisgad, þream forþrycced, þurh þæs þeodnes word, ombehtþegne, þa he ædre oncneow frean feorhgedal, þæt hit feor ne wæs, endedogor. Ongon þa ofostlice to his winedryhtne wordum mæðlan: “Ic þec halsige, hæleþa leofost gumena cynnes, þurh gæsta weard, þæt þu hygesorge heortan minre geeþe, eorla wyn. Nis þe ende feor, þæs þe ic on galdrum ongieten hæbbe. Oft mec geomor sefa gehþa gemanode, hat æt heortan, hyge gnornende nihtes nearwe, ond ic næfre þe, fæder, frofor min, frignan dorste. Symle ic gehyrde, þonne heofones gim, wyncondel wera, west onhylde, sweglbeorht sunne setlgonges fus on æfentid, oþerne mid þec, þegn æt geþeahte. Ic þæs þeodnes word, ares uncuþes oft neosendes, dægwoman bitweon ond þære deorcan niht, meþelcwide mæcges, ond on morgne swa, ongeat geomormod, gæstes spræce, gleawes in geardum. Huru, ic giet ne wat, ær þu me, frea min, furþor cyðe þurh cwide þinne, hwonan his cyme sindon.” Ða se eadga wer ageaf ondsware leofum æfter longre hwile, swa he late meahte, elnes oncyðig, oreþe gewealdan: “Hwæt, þu me, wine min, wordum nægest, fusne frignest, þæs þe ic furþum ær æfre on ealdre ængum ne wolde monna ofer moldan melda weorðan, þegne on þeode, butan þe nu ða, þy læs þæt wundredan weras ond idesa, ond on geað gutan, gieddum mænden bi me lifgendum. Huru, ic nolde sylf þurh gielpcwide gæstes mines frofre gelettan, ne fæder mines æfre geæfnan, æbylg godes. Symle me onsende sigedryhten min, folca feorhgiefa, siþþan ic furþum ongon on þone æfteran anseld bugan geargemearces, gæst haligne, engel ufancundne, se mec efna gehwam, meahtig meotudes þegn, ond on morgne eft, sigorfæst gesohte, ond me sara gehwylc gehælde hygesorge, ond me in hreþre bileac wuldres wilboda wisdomes giefe micle monigfealdran þonne ænig mon wite in life her, þe me alyfed nis to gecyþenne cwicra ængum on foldwege fira cynnes, þæt me ne meahte monna ænig bideaglian hwæt he dearninga on hyge hogde heortan geþoncum, siþþan he me fore eagum onsyne wearð. A ic on mode mað monna gehwylcne þeodnes þrymcyme oð þisne dæg. Leofast monna, nu ic for lufan þinre, ond geferscype þæt wit fyrn mid unc longe læstan, nelle ic lætan þe æfre unrotne æfter ealdorlege meðne modseocne minre geweorðan, soden sorgwælmum. A ic sibbe wiþ þe healdan wille. Nu of hreþerlocan to þam soþan gefean sawel fundað. Nis seo tid latu, tydrað þis banfæt, greothord gnornað, gæst hine fyseð on ecne geard, utsiþes georn on sellan gesetu. Nu ic swiðe eom weorce gewergad.” Ða to þam wage gesag, heafelan onhylde, hyrde þa gena ellen on innan. Oroð stundum teah mægne modig, him of muðe cwom swecca swetast. Swylce on sumeres tid stincað on stowum staþelum fæste wynnum æfter wongum wyrta geblowene, hunigflowende, swa þæs halgan wæs ondlongne dæg oþ æfen forð oroð up hlæden. Þa se æþela glæm setlgong sohte, swearc norðrodor won under wolcnum, woruld miste oferteah, þystrum biþeahte, þrong niht ofer tiht londes frætwa. Ða cwom leohta mæst, halig of heofonum hædre scinan, beorhte ofer burgsalu. Bad se þe sceolde eadig on elne endedogor, awrecen wælstrælum. Wuldres scima, æþele ymb æþelne, ondlonge niht scan scirwered. Scadu sweþredon, tolysed under lyfte. Wæs se leohta glæm ymb þæt halge hus, heofonlic condel, from æfenglome oþþæt eastan cwom ofer deop gelad dægredwoma, wedertacen wearm. Aras se wuldormago, eadig elnes gemyndig, spræc to his onbehtþegne, torht to his treowum gesiþe: “Tid is þæt þu fere, ond þa ærendu eal biþence, ofestum læde, swa ic þe ær bibead, lac to leofre. Nu of lice is, goddreama georn, gæst swiðe fus.” Ahof þa his honda, husle gereorded, eaðmod þy æþelan gyfle, swylce he his eagan ontynde, halge heafdes gimmas, biseah þa to heofona rice, glædmod to geofona leanum, ond þa his gæst onsende weorcum wlitigne in wuldres dream. Ða wæs Guðlaces gæst gelæded eadig on upweg. Englas feredun to þam longan gefean, lic colode, belifd under lyfte. Ða þær leoht ascan, beama beorhtast. Eal þæt beacen wæs ymb þæt halge hus, heofonlic leoma, from foldan up swylce fyren tor ryht aræred oð rodera hrof, gesewen under swegle, sunnan beorhtra, æþeltungla wlite. Engla þreatas sigeleoð sungon, sweg wæs on lyfte gehyred under heofonum, haligra dream. Swa se burgstede wæs blissum gefylled, swetum stencum ond sweglwundrum, eadges yrfestol, engla hleoðres, eal innanweard. Þær wæs ænlicra ond wynsumra þonne hit in worulde mæge stefn areccan, hu se stenc ond se sweg, heofonlic hleoþor ond se halga song, gehyred wæs, heahþrym godes, breahtem æfter breahtme. Beofode þæt ealond, foldwong onþrong. Ða afyrhted wearð ar, elnes biloren, gewat þa ofestlice beorn unhyðig, þæt he bat gestag, wæghengest wræc, wæterþisa for, snel under sorgum. Swegl hate scan, blac ofer burgsalo. Brimwudu scynde, leoht, lade fus. Lagumearg snyrede, gehlæsted to hyðe, þæt se hærnflota æfter sundplegan sondlond gespearn, grond wið greote. Gnornsorge wæg hate æt heortan, hyge geomurne, meðne modsefan, se þe his mondryhten, life bilidenne, last weardian wiste, wine leofne. Him þæs wopes hring torne gemonade. Teagor yðum weol, hate hleordropan, ond on hreþre wæg micle modceare. He þære mægeð sceolde lace gelædan laðspel to soð. Cwom þa freorigferð þær seo fæmne wæs, wuldres wynmæg. He þa wyrd ne mað, fæges forðsið. Fusleoð agol wineþearfende, ond þæt word acwæð: “Ellen biþ selast þam þe oftost sceal dreogan dryhtenbealu, deope behycgan þroht þeodengedal, þonne seo þrag cymeð, wefen wyrdstafum. Þæt wat se þe sceal aswæman sarigferð, wat his sincgiefan holdne biheledne. He sceal hean þonan geomor hweorfan. Þam bið gomenes wana ðe þa earfeða oftost dreogeð on sargum sefan. Huru, ic swiðe ne þearf hinsiþ behlehhan. Is hlaford min, beorna bealdor, ond broþor þin, se selesta bi sæm tweonum þara þe we on Engle æfre gefrunen acennedne þurh cildes had gumena cynnes, to godes dome, werigra wraþu, worulddreamum of, winemæga wyn, in wuldres þrym, gewiten, winiga hleo, wica neosan eardes on upweg. Nu se eorðan dæl, banhus abrocen burgum in innan wunað wælræste, ond se wuldres dæl of licfæte in leoht godes sigorlean sohte, ond þe secgan het þæt git a mosten in þam ecan gefean mid þa sibgedryht somudeard niman, weorca wuldorlean, willum neotan blædes ond blissa. Eac þe abeodan het sigedryhten min, þa he wæs siþes fus, þæt þu his lichoman, leofast mægða, eorðan biðeahte. Nu þu ædre const siðfæt minne. Ic sceal sarigferð, heanmod hweorfan, hyge drusendne” AZARIAS Him þa Azarias ingeþoncum hleoþrede halig þurh hatne lig, dreag dædum georn, dryhten herede, wis in weorcum, ond þas word acwæð: “Meotud allwihta, þu eart meahtum swið niþas to nerganne. Is þin noma mære, wlitig ond wuldorfæst ofer werþeode. Sindon þine domas on dæda gehwam soðe geswiðde ond gesigefæste, eac þine willan in woruldspedum ryhte mid ræde. Rodera waldend, geoca us georne, gæsta scyppend, ond þurh hyldo help, halig dryhten, nu we þec for þearfum ond for þreanydum ond fore eaðmedum arena biddaþ, lege bilegde. We þæs lifgende worhton in worulde, eac þon wom dydon yldran usse, in oferhygdum þin bibodu bræcon burgsittende, had oferhogedon halgan lifes. Wurdon we towrecene geond widne grund, heapum tohworfne, hylda lease; wæs ure lif geond londa fela fracuð ond gefræge foldbuendum. Nu þu usic bewræce in þas wyrrestan eorðcyninges æhtgewealda, in hæft heorogrimmes, sceolon we þær hæþenra þreanyd hæfdes to Abrahame ond to Isace ond Iacobe, gæsta scyppend. Þu him gehete þurh hleoþorcwidas þæt þu hyra fromcynn on fyrndagum ycan wolde, þæt hit æfter him on cyneryce cenned wurde, yced on eorþan, þæt swa unrime, had to hebban, swa heofonsteorran bugað bradne hwearft oð brimflodas, swa waroþa sond ymb sealt wæter, yþe geond eargrund, þæt swa unrime ymb wintra hwearft weorðan sceolde. Fyl nu þa frumspræce, þeah þe user fea lifgen, wlitega þine wordcwidas ond ðin wuldor us. Gecyð cræft ond meaht, nu þec Caldeas ond eac fela folca gefregen habban þæt þu ana eart ece dryhten, sigerof settend ond soð meotod, wuldres waldend ond woruldsceafta.” Swa se halga wer hergende wæs meotudes miltse, ond his modsefan rehte þurh reorde. Ða of roderum wearð engel ælbeorhta ufon onsended, wlitescyne wer in his wuldorhoman, cwom him þa to are ond to ealdornere þurh lufan ond þurh lisse. Se þone lig tosceaf, halig ond heofonbeorht, hatan fyres, þæt se bittra bryne beorgan sceolde for þæs engles ege æfæstum þrim. Tosweop ond toswengde þurh swiðes meaht liges leoman, swa hyra lice ne scod, ac wæs in þam ofne, þa se engel cwom, windig ond wynsum, wedere onlicust, þonne on sumeres tid sended weorþeð dropena dreorung mid dæges hwile. Se wæs in þam fire for frean meahtum halgum to helpe. Wearð se hata lig todrifen ond todwæsced, þær þa dædhwatan þry mid geþoncum þeoden heredon, bædon bletsian bearn in worulde ealle gesceafte ecne dryhten, þeoda waldend. Swa hi þry cwædon, modum horsce, þurh gemæne word: “Bletsige þec, bilwit fæder, woruldsceafta wuldor ond weorca gehwylc, heofonas ond englas ond hluttor wæter, ond eal mægen eorþan gesceafta. Bletsige þec, soðfæst cyning, sunne ond mona, leohte leoman, lifgende god, hædre ond hlutre ond heofondreame wæstem weorðian. Ful oft þu, wuldorcyning, þurh lyft lætest leodum to freme mildne morgenren. Monig sceal siþþan wyrt onwæcnan, eac þon wudubearwas tanum tydrað. Trymmað eorðwelan, hleoð ond hluttrað. Næfre hlisan ah meotud þan maran þonne he wið monna bearn wyrceð weldædum. Wis bið se þe con ongytan þone geocend, þe us eall good syleð þe we habbað þenden we her beoð, ond us milde meotod mare gehateð, gif we geearniað, elne willað, ðonne feran sceal þurh frean hæse sundor anra gehwæs sawl of lice. Ond þec, god dryhten, gæstas hergen, byrnende fyr ond beorht sumor, wearme wederdagas, waldend manna, frean on ferðe. Fremest eorðwelan þurh monigne had, milde dryhten, ond þec dæg ond niht, domfæst cyning, lofigen ond lufigen, lux et tenebre, þe þas werþeoda weardum healdað. Deop dryhtnes bibod drugon hi þæt longe. Ond þec, Crist cyning, ceolas weorðian, fæder, forst ond snaw, folca waldend, winterbitera weder ond wolcna genipu, ond þec liexende ligetta hergen, blace, breahtumhwate, brytenrices weard, dyrne dryhten. A þin dom sy god ond genge. Þu þæs geornlice wyrcest, wuldorcyning. Wæstmum herge, bletsien bledum, ond þin blæd wese a forð ece, ælmihtig god. Wesað ond weaxað ealle werþeode, lifgað bi þam lissum þe us se leofa cyning, ece dryhten, ær gesette sinum bearnum to brice, bremen dryhten. Ond þec, halga god, hea duna geond middangeard miltsum hergen, fæger folde ond fæder rice. Forðon waldend scop wudige moras, lofe leanige leohtes hyrde. Bletsige þec, soðfæst cyning, sæs ond wætra hea holmas, haligne dryhten, domlice deop wæter; ond dryhtnes bibod geofonfloda gehwylc georne bihealdeð, þonne merestreamas meotudes ræswum wæter onwealcað. Witon ealdgecynd þæt ær gescop ece dryhten lagufloda bigong, leohtes hyrde, on þam wuniað widferende siðe on sunde seldlicra fela. Bletsien þec þa ealle, ece dryhten, þurh þinne willan, wuldorfæst cyning, ond þec ealle æsprynge, ece dryhten, heanne hergen. Ful oft þu hluttor lætest wæter wynlico to woruldhyhte of clife clænum. Þæt us se cyning gescop monnum to miltse ond to mægeneacan. Bletsien þec, bilwit fæder, fiscas ond fuglas, felameahtigne, ealle þa þe onhrerað hreo wægas on þam bradan brime, bremen dryhten, hergen haligne, ond heofonfuglas, þa þe lacende geond lyft farað. Bletsien þec, dryhten, deor ond nyten. Meotud monna bearn miltsum hergen ond ecne god, Israhela cynn. Bletsien þe þine sacerdas, soðfæst cyning, milde mæsseras mærne dryhten, ond þine þeowas, ðeoda hyrde, swylce haligra hluttre saule, ond, ece god, eaðmodheorte. Nu þec Ananias ond Azarias ond Misahel, meotud, miltsum hergað. Nu we geonge þry god bletsiað, felameahtigne fæder in heofonum, þone soðan sunu ond þone sigefæstan gæst. Forþon us onsende sigora waldend engel to are, se þe us bearg fyr ond feondas, ond mid fiþrum bewreah wið brynebrogan.” Breahtmum hwurfun ymb þæt hate hus hæðne leode, ða þæt ongeaton godes ondsacan þæt hi ne meahtan, ne meotod wolde, acwellan cnyhta æ, ac hy Crist scilde. Hwearf þa to healle, swa he hraþost meahte, eorl acolmod, þæt he ofer his ealdre gestod. Abead þa for þære duguðe deop ærende, haligra gehyld, (hlyst wæs þær inne), gromhydig guma: “Þæt ic geare wiste, þæt we III hæfdon, þeoda wisa, geonge cniehtas, for gæstlufan gebunden to bæle in byrnendes fyres leoman. Nu ic þær IIII men seo to soðe, nales me sylfa gerad. Hweorfað nu æfter heorðe, nængum hat sceþeð, ofnes æled, ac him is engel mid, hafað beorhtne blæd; ne mæg him bryne sceþþan wlitigne wuldorhoman.” Ða þam wordum swealg brego Caldea, gewat þa to þam bryne gongan anhydig eorl, þæt he ofer þam ade gestod. Het þa of þam lige lifgende bearn Nabocodonossor near ætgongan. Ne forhogodon þæt þa halgan, siþþan hi hwætmode woruldcyninges weorn gehyrdon, ac eodon of þam fyre, feorh unwemme, wuldre gewlitegad, swa hyra wædum ne scod gifre gleda nið, ac hi mid gæstlufan synne geswencton ond gesigefæston, modum gleawe, in monþeawum, þurh foreþoncas fyr gedygdon. THE PHOENIX Hæbbe ic gefrugnen þætte is feor heonan eastdælum on æþelast londa, firum gefræge. Nis se foldan sceat ofer middangeard mongum gefere folcagendra, ac he afyrred is þurh meotudes meaht manfremmendum. Wlitig is se wong eall, wynnum geblissad mid þam fægrestum foldan stencum. Ænlic is þæt iglond, æþele se wyrhta, modig, meahtum spedig, se þa moldan gesette. Ðær bið oft open eadgum togeanes onhliden hleoþra wyn, heofonrices duru. Þæt is wynsum wong, wealdas grene, rume under roderum. Ne mæg þær ren ne snaw, ne forstes fnæst, ne fyres blæst, ne hægles hryre, ne hrimes dryre, ne sunnan hætu, ne sincaldu, ne wearm weder, ne winterscur wihte gewyrdan, ac se wong seomað eadig ond onsund. Is þæt æþele lond blostmum geblowen. Beorgas þær ne muntas steape ne stondað, ne stanclifu heah hlifiað, swa her mid us, ne dene ne dalu ne dunscrafu, hlæwas ne hlincas, ne þær hleonað oo unsmeþes wiht, ac se æþela feld wridað under wolcnum, wynnum geblowen. Is þæt torhte lond twelfum herra, folde fæðmrimes, swa us gefreogum gleawe witgan þurh wisdom on gewritum cyþað, þonne ænig þara beorga þe her beorhte mid us hea hlifiað under heofontunglum. Smylte is se sigewong; sunbearo lixeð, wuduholt wynlic. Wæstmas ne dreosað, beorhte blede, ac þa beamas a grene stondað, swa him god bibead. Wintres ond sumeres wudu bið gelice bledum gehongen; næfre brosniað leaf under lyfte, ne him lig sceþeð æfre to ealdre, ærþon edwenden worulde geweorðe. Swa iu wætres þrym ealne middangeard mereflod þeahte, eorþan ymbhwyrft, þa se æþela wong, æghwæs onsund, wið yðfare gehealden stod hreora wæga, eadig, unwemme, þurh est godes; bideð swa geblowen oð bæles cyme, dryhtnes domes, þonne deaðræced, hæleþa heolstorcofan, onhliden weorþað. Nis þær on þam londe laðgeniðla, ne wop ne wracu, weatacen nan, yldu ne yrmðu ne se enga deað, ne lifes lyre, ne laþes cyme, ne synn ne sacu ne sarwracu, ne wædle gewin, ne welan onsyn, ne sorg ne slæp ne swar leger, ne wintergeweorp, ne wedra gebregd, hreoh under heofonum, ne se hearda forst, caldum cylegicelum, cnyseð ænigne. Þær ne hægl ne hrim hreosað to foldan, ne windig wolcen, ne þær wæter fealleþ, lyfte gebysgad, ac þær lagustreamas, wundrum wrætlice, wyllan onspringað fægrum flodwylmum. Foldan leccaþ wæter wynsumu of þæs wuda midle; þa monþa gehwam of þære moldan tyrf brimcald brecað, bearo ealne geondfarað, þragum þrymlice. Is þæt þeodnes gebod, þætte twelf siþum þæt tirfæste lond geondlace lagufloda wynn. Sindon þa bearwas bledum gehongne, wlitigum wæstmum, þær no waniað o, halge under heofonum, holtes frætwe. Ne feallað þær on foldan fealwe blostman, wudubeama wlite, ac þær wrætlice on þam treowum symle telgan gehladene, ofett edniwe, in ealle tid on þam græswonge grene stondaþ, gehroden hyhtlice haliges meahtum, beorhtast bearwa. No gebrocen weorþeð holt on hiwe, þær se halga stenc wunaþ geond wynlond; þæt onwended ne bið æfre to ealdre, ærþon endige frod fyrngeweorc se hit on frymþe gescop. Ðone wudu weardaþ wundrum fæger fugel feþrum strong, se is fenix haten. Þær se anhaga eard bihealdeþ, deormod drohtað; næfre him deaþ sceþeð on þam willwonge, þenden woruld stondeþ. Se sceal þære sunnan sið behealdan ond ongean cuman godes condelle, glædum gimme, georne bewitigan, hwonne up cyme æþelast tungla ofer yðmere estan lixan, fæder fyrngeweorc frætwum blican, torht tacen godes. Tungol beoþ ahyded, gewiten under waþeman westdælas on, bideglad on dægred, ond seo deorce niht won gewiteð; þonne waþum strong fugel feþrum wlonc on firgenstream under lyft, ofer lagu locað georne, hwonne up cyme eastan glidan ofer sidne sæ swegles leoma. Swa se æþela fugel æt þam æspringe wlitigfæst wunað wyllestreamas, þær se tireadga twelf siþum hine bibaþað in þam burnan ær þæs beacnes cyme, sweglcondelle, ond symle swa oft of þam wilsuman wyllgespryngum brimcald beorgeð æt baða gehwylcum. Siþþan hine sylfne æfter sundplegan heahmod hefeð on heanne beam, þonan yþast mæg on eastwegum sið bihealdan, hwonne swegles tapur ofer holmþræce hædre blice, leohtes leoma. Lond beoð gefrætwad, woruld gewlitegad, siþþan wuldres gim ofer geofones gong grund gescineþ geond middangeard, mærost tungla. Sona swa seo sunne sealte streamas hea oferhlifað, swa se haswa fugel beorht of þæs bearwes beame gewiteð, fareð feþrum snell flyhte on lyfte, swinsað ond singeð swegle togeanes. Ðonne bið swa fæger fugles gebæru, onbryrded breostsefa, blissum hremig; wrixleð woðcræfte wundorlicor beorhtan reorde, þonne æfre byre monnes hyrde under heofonum, siþþan heahcyning, wuldres wyrhta, woruld staþelode, heofon ond eorþan. Biþ þæs hleoðres sweg eallum songcræftum swetra ond wlitigra ond wynsumra wrenca gehwylcum. Ne magon þam breahtme byman ne hornas, ne hearpan hlyn, ne hæleþa stefn ænges on eorþan, ne organan, sweghleoþres geswin, ne swanes feðre, ne ænig þara dreama þe dryhten gescop gumum to gliwe in þas geomran woruld. Singeð swa ond swinsað sælum geblissad, oþþæt seo sunne on suðrodor sæged weorþeð. Þonne swiað he ond hlyst gefeð, heafde onbrygdeð, þrist, þonces gleaw, ond þriwa ascæceð feþre flyhthwate; fugol bið geswiged. Symle he twelf siþum tida gemearcað dæges ond nihtes. Swa gedemed is bearwes bigengan, þæt he þær brucan mot wonges mid willum, ond welan neotan, lifes ond lissa, londes frætwa, oþþæt he þusende þisses lifes, wudubearwes weard, wintra gebideþ. Ðonne bið gehefgad haswigfeðra, gomol, gearum frod, grene eorðan aflyhð, fugla wyn, foldan geblowene, ond þonne geseceð side rice middangeardes, þær no men bugað eard ond eþel. Þær he ealdordom onfehð foremihtig ofer fugla cynn, geþungen on þeode, ond þrage mid him westen weardað. Þonne waþum strong west gewiteð wintrum gebysgad fleogan feþrum snel. Fuglas þringað utan ymbe æþelne; æghwylc wille wesan þegn ond þeow þeodne mærum, oþþæt hy gesecað Syrwara lond corðra mæste. Him se clæna þær oðscufeð scearplice, þæt he in scade weardað, on wudubearwe, weste stowe, biholene ond bihydde hæleþa monegum. Ðær he heanne beam on holtwuda wunað ond weardað, wyrtum fæstne under heofunhrofe, þone hatað men Fenix on foldan, of þæs fugles noman. Hafað þam treowe forgiefen tirmeahtig cyning, meotud moncynnes, mine gefræge, þæt se ana is ealra beama on eorðwege uplædendra beorhtast geblowen; ne mæg him bitres wiht scyldum sceððan, ac gescylded a wunað ungewyrded, þenden woruld stondeð. Ðonne wind ligeð, weder bið fæger, hluttor heofones gim halig scineð, beoð wolcen towegen, wætra þryþe stille stondað, biþ storma gehwylc aswefed under swegle, suþan bliceð wedercondel wearm, weorodum lyhteð, ðonne on þam telgum timbran onginneð, nest gearwian. Bið him neod micel þæt he þa yldu ofestum mote þurh gewittes wylm wendan to life, feorg geong onfon. Þonne feor ond neah þa swetestan somnað ond gædrað wyrta wynsume ond wudubleda to þam eardstede, æþelstenca gehwone, wyrta wynsumra, þe wuldorcyning, fæder frymða gehwæs, ofer foldan gescop to indryhtum ælda cynne, swetes under swegle. Þær he sylf biereð in þæt treow innan torhte frætwe; þær se wilda fugel in þam westenne ofer heanne beam hus getimbreð, wlitig ond wynsum, ond gewicað þær sylf in þam solere, ond ymbseteð utan in þam leafsceade lic ond feþre on healfa gehware halgum stencum ond þam æþelestum eorþan bledum. Siteð siþes fus. Þonne swegles gim on sumeres tid, sunne hatost, ofer sceadu scineð ond gesceapu dreogeð, woruld geondwliteð, þonne weorðeð his hus onhæted þurh hador swegl. Wyrta wearmiað, willsele stymeð swetum swæccum, þonne on swole byrneð þurh fyres feng fugel mid neste. Bæl bið onæled. Þonne brond þeceð heorodreorges hus, hreoh onetteð, fealo lig feormað ond fenix byrneð, fyrngearum frod. Þonne fyr þigeð lænne lichoman; lif bið on siðe, fæges feorhhord, þonne flæsc ond ban adleg æleð. Hwæþre him eft cymeð æfter fyrstmearce feorh edniwe, siþþan þa yslan eft onginnað æfter ligþræce lucan togædre, geclungne to cleowenne. Þonne clæne bið beorhtast nesta, bæle forgrunden heaþorofes hof; hra bið acolad, banfæt gebrocen, ond se bryne sweþrað. Þonne of þam ade æples gelicnes on þære ascan bið eft gemeted, of þam weaxeð wyrm, wundrum fæger, swylce he of ægerum ut alæde, scir of scylle. Þonne on sceade weaxeð, þæt he ærest bið swylce earnes brid, fæger fugeltimber; ðonne furþor gin wridað on wynnum, þæt he bið wæstmum gelic ealdum earne, and æfter þon feþrum gefrætwad, swylc he æt frymðe wæs, beorht geblowen. Þonne bræd weorþeð eal edniwe eft acenned, synnum asundrad, sumes onlice swa mon to ondleofne eorðan wæstmas on hærfeste ham gelædeð, wiste wynsume, ær wintres cyme, on rypes timan, þy læs hi renes scur awyrde under wolcnum; þær hi wraðe metað, fodorþege gefean, þonne forst ond snaw mid ofermægne eorþan þeccað wintergewædum. Of þam wæstmum sceal eorla eadwela eft alædan þurh cornes gecynd, þe ær clæne bið sæd onsawen. Þonne sunnan glæm on lenctenne, lifes tacen, weceð woruldgestreon, þæt þa wæstmas beoð þurh agne gecynd eft acende, foldan frætwe. Swa se fugel weorþeð, gomel æfter gearum, geong edniwe, flæsce bifongen. No he foddor þigeð, mete on moldan, nemne meledeawes dæl gebyrge, se dreoseð oft æt middre nihte; bi þon se modga his feorh afedeð, oþþæt fyrngesetu, agenne eard, eft geseceð. Þonne bið aweaxen wyrtum in gemonge fugel feþrum deal; feorh bið niwe, geong, geofona ful, þonne he of greote his lic leoþucræftig, þæt ær lig fornom, somnað, swoles lafe, searwum gegædrað ban gebrosnad, æfter bælþræce, ond þonne gebringeð ban ond yslan, ades lafe, eft ætsomne, ond þonne þæt wælreaf wyrtum biteldeð, fægre gefrætwed. Ðonne afysed bið agenne eard eft to secan. Þonne fotum ymbfehð fyres lafe, clam biclyppeð, ond his cyþþu eft, sunbeorht gesetu, seceð on wynnum, eadig eþellond. Eall bið geniwad feorh ond feþerhoma, swa he æt frymþe wæs, þa hine ærest god on þone æþelan wong sigorfæst sette. He his sylfes þær ban gebringeð, þa ær brondes wylm on beorhstede bæle forþylmde, ascan to eacan. Þonne eal geador bebyrgeð beaducræftig ban ond yslan on þam ealonde. Bið him edniwe þære sunnan segn, þonne swegles leoht, gimma gladost, ofer garsecg up, æþeltungla wyn, eastan lixeð. Is se fugel fæger forweard hiwe, bleobrygdum fag ymb þa breost foran. Is him þæt heafod hindan grene, wrætlice wrixled, wurman geblonden. Þonne is se finta fægre gedæled, sum brun, sum basu, sum blacum splottum searolice beseted. Sindon þa fiþru hwit hindanweard, ond se hals grene nioþoweard ond ufeweard, ond þæt nebb lixeð swa glæs oþþe gim, geaflas scyne innan ond utan. Is seo eaggebyrd stearc ond hiwe stane gelicast, gladum gimme, þonne in goldfate smiþa orþoncum biseted weorþeð. Is ymb þone sweoran, swylce sunnan hring, beaga beorhtast brogden feðrum. Wrætlic is seo womb neoþan, wundrum fæger, scir ond scyne. Is se scyld ufan frætwum gefeged ofer þæs fugles bæc. Sindon þa scancan scyllum biweaxen, fealwe fotas. Se fugel is on hiwe æghwæs ænlic, onlicost pean, wynnum geweaxen, þæs gewritu secgað. Nis he hinderweard, ne hygegælsa, swar ne swongor, swa sume fuglas, þa þe late þurh lyft lacað fiþrum, ac he is snel ond swift ond swiþe leoht, wlitig ond wynsum, wuldre gemearcad. Ece is se æþeling se þe him þæt ead gefeð! Þonne he gewiteð wongas secan, his ealdne eard, of þisse eþeltyrf. Swa se fugel fleogeð, folcum oðeaweð mongum monna geond middangeard, þonne somniað suþan ond norþan, eastan ond westan, eoredciestum, farað feorran ond nean folca þryþum þær hi sceawiaþ scyppendes giefe fægre on þam fugle, swa him æt fruman sette sigora soðcyning sellicran gecynd, frætwe fægerran ofer fugla cyn. Ðonne wundriað weras ofer eorþan wlite ond wæstma, ond gewritum cyþað, mundum mearciað on marmstane, hwonne se dæg ond seo tid dryhtum geeawe frætwe flyhthwates. Ðonne fugla cynn on healfa gehwone heapum þringað, sigað sidwegum, songe lofiað, mærað modigne meaglum reordum, ond swa þone halgan hringe beteldað flyhte on lyfte; fenix biþ on middum, þreatum biþrungen. Þeoda wlitað, wundrum wafiað, hu seo wilgedryht wildne weorþiað, worn æfter oþrum, cræftum cyþað ond for cyning mærað leofne leodfruman, lædað mid wynnum æþelne to earde, oþþæt se anhoga oðfleogeð, feþrum snel, þæt him gefylgan ne mæg drymendra gedryht, þonne duguða wyn of þisse eorþan tyrf eþel seceð. Swa se gesæliga æfter swylthwile his ealdcyðþe eft geneosað, fægre foldan. Fugelas cyrrað from þam guðfrecan geomormode eft to earde. Þonne se æþeling bið giong in geardum. God ana wat, cyning ælmihtig, hu his gecynde bið, wifhades þe weres; þæt ne wat ænig monna cynnes, butan meotod ana, hu þa wisan sind wundorlice, fæger fyrngesceap, ymb þæs fugles gebyrd. Þær se eadga mot eardes neotan, wyllestreama wuduholtum in, wunian in wonge, oþþæt wintra bið þusend urnen. Þonne him weorþeð ende lifes; hine ad þeceð þurh æledfyr. Hwæþre eft cymeð aweaht wrætlice wundrum to life. Forþon he drusende deað ne bisorgað, sare swyltcwale, þe him symle wat æfter ligþræce lif edniwe, feorh æfter fylle, þonne fromlice þurh briddes had gebreadad weorðeð eft of ascan, edgeong weseð under swegles hleo. Bið him self gehwæðer sunu ond swæs fæder, ond symle eac eft yrfeweard ealdre lafe. Forgeaf him se meahta moncynnes fruma þæt he swa wrætlice weorþan sceolde eft þæt ilce þæt he ær þon wæs, feþrum bifongen, þeah hine fyr nime. Swa þæt ece lif eadigra gehwylc æfter sarwræce sylf geceoseð þurh deorcne deað, þæt he dryhtnes mot æfter geardagum geofona neotan on sindreamum, ond siþþan a wunian in wuldre weorca to leane. Þisses fugles gecynd fela gelices bi þam gecornum Cristes þegnum beacnað in burgum, hu hi beorhtne gefean þurh fæder fultum on þas frecnan tid healdaþ under heofonum, ond him heanne blæd in þam uplican eðle gestrynaþ. Habbaþ we geascad þæt se ælmihtiga worhte wer ond wif þurh his wundra sped, ond hi þa gesette on þone selestan foldan sceata, þone fira bearn nemnað neorxnawong, þær him nænges wæs eades onsyn, þenden eces word, halges hleoþorcwide, healdan woldan on þam niwan gefean. Þær him niþ gescod, ealdfeondes æfest, se him æt gebead, beames blede, þæt hi bu þegun æppel unrædum ofer est godes, byrgdon forbodene. Þær him bitter wearð yrmþu æfter æte ond hyra eaferum swa, sarlic symbel sunum ond dohtrum. Wurdon teonlice toþas idge ageald æfter gylte. Hæfdon godes yrre, bittre bealosorge. Þæs þa byre siþþan gyrne onguldon, þe hi þæt gyfl þegun ofer eces word. Forþon hy eðles wyn geomormode ofgiefan sceoldon þurh nædran niþ, þa heo nearwe biswac yldran usse in ærdagum þurh fæcne ferð, þæt hi feor þonan in þas deaðdene drohtað sohton, sorgfulran gesetu. Him wearð selle lif heolstre bihyded, ond se halga wong þurh feondes searo fæste bityned wintra mengu, oþþæt wuldorcyning þurh his hidercyme halgum togeanes, moncynnes gefea, meþra frefrend, ond se anga hyht, eft ontynde. Is þon gelicast, þæs þe us leorneras wordum secgað, ond writu cyþað, þisses fugles gefær, þonne frod ofgiefeð eard ond eþel, ond geealdad bið. Gewiteð werigmod, wintrum gebysgad, þær he holtes hleo heah gemeteð, in þam he getimbreð tanum ond wyrtum þam æþelestum eardwic niwe, nest on bearwe. Bið him neod micel þæt he feorhgeong eft onfon mote þurh liges blæst lif æfter deaþe, edgeong wesan, ond his ealdcyðþu, sunbeorht gesetu, secan mote æfter fyrbaðe. Swa ða foregengan, yldran usse, anforleton þone wlitigan wong ond wuldres setl, leoflic on laste, tugon longne sið in hearmra hond, þær him hettende, earme aglæcan, oft gescodan. Wæron hwæþre monge, þa þe meotude wel gehyrdun under heofonum halgum ðeawum, dædum domlicum, þæt him dryhten wearð, heofona heahcyning, hold on mode. Ðæt is se hea beam in þam halge nu wic weardiað, þær him wihte ne mæg ealdfeonda nan atre sceþþan, facnes tacne, on þas frecnan tid. Þær him nest wyrceð wið niþa gehwam dædum domlicum dryhtnes cempa, þonne he ælmessan earmum dæleð, dugeþa leasum, ond him dryhten gecygð, fæder on fultum, forð onetteð, lænan lifes leahtras dwæsceþ, mirce mandæde, healdeð meotudes æ beald in breostum, ond gebedu seceð clænum gehygdum, ond his cneo bigeð æþele to eorþan, flyhð yfla gehwylc, grimme gieltas, for godes egsan, glædmod gyrneð þæt he godra mæst dæda gefremme; þam biþ dryhten scyld in siþa gehwane, sigora waldend, weoruda wilgiefa. Þis þa wyrta sind, wæstma blede, þa se wilda fugel somnað under swegle side ond wide to his wicstowe, þær he wundrum fæst wið niþa gehwam nest gewyrceð. Swa nu in þam wicum willan fremmað mode ond mægne meotudes cempan, mærða tilgað; þæs him meorde wile ece ælmihtig eadge forgildan. Beoð him of þam wyrtum wic gestaþelad in wuldres byrig weorca to leane, þæs þe hi geheoldan halge lare hate æt heortan, hige weallende dæges ond nihtes dryhten lufiað, leohte geleafan leofne ceosað ofer woruldwelan; ne biþ him wynne hyht þæt hy þis læne lif long gewunien. Þus eadig eorl ecan dreames, heofona hames mid heahcyning earnað on elne, oþþæt ende cymeð dogorrimes, þonne deað nimeð, wiga wælgifre, wæpnum geþryþed, ealdor anra gehwæs, ond in eorþan fæðm snude sendeð sawlum binumene læne lichoman, þær hi longe beoð oð fyres cyme foldan biþeahte. Ðonne monge beoð on gemot læded fyra cynnes; wile fæder engla, sigora soðcyning, seonoþ gehegan, duguða dryhten, deman mid ryhte. Þonne æriste ealle gefremmaþ men on moldan, swa se mihtiga cyning beodeð, brego engla, byman stefne ofer sidne grund, sawla nergend. Bið se deorca deað dryhtnes meahtum eadgum geendad. Æðele hweorfað, þreatum þringað, þonne þeos woruld, scyldwyrcende, in scome byrneð, ade onæled. Weorþeð anra gehwylc forht on ferþþe, þonne fyr briceð læne londwelan, lig eal þigeð eorðan æhtgestreon, æpplede gold gifre forgripeð, grædig swelgeð londes frætwe. Þonne on leoht cymeð ældum þisses in þa openan tid fæger ond gefealic fugles tacen, þonne anwald eal up astelleð of byrgenum, ban gegædrað, leomu lic somod, ond lifes gæst, fore Cristes cneo. Cyning þrymlice of his heahsetle halgum scineð, wlitig wuldres gim. Wel biþ þam þe mot in þa geomran tid gode lician. Ðær þa lichoman, leahtra clæne, gongað glædmode, gæstas hweorfað in banfatu, þonne bryne stigeð heah to heofonum. Hat bið monegum egeslic æled, þonne anra gehwylc, soðfæst ge synnig, sawel mid lice, from moldgrafum seceð meotudes dom, forhtafæred. Fyr bið on tihte, æleð uncyste. Þær þa eadgan beoð æfter wræchwile weorcum bifongen, agnum dædum. Þæt þa æþelan sind wyrta wynsume, mid þam se wilda fugel his sylfes nest biseteð utan, þæt hit færinga fyre byrneð, forsweleð under sunnan, ond he sylfa mid, ond þonne æfter lige lif eft onfehð edniwinga. Swa bið anra gehwylc flæsce bifongen fira cynnes, ænlic ond edgeong, se þe his agnum her willum gewyrceð þæt him wuldorcyning meahtig æt þam mæþle milde geweorþeð. Þonne hleoþriað halge gæstas, sawla soðfæste, song ahebbað, clæne ond gecorene, hergað cyninges þrym, stefn æfter stefne, stigað to wuldre wlitige gewyrtad mid hyra weldædum. Beoð þonne amerede monna gæstas, beorhte abywde þurh bryne fyres. Ne wene þæs ænig ælda cynnes þæt ic lygewordum leoð somnige, write woðcræfte. Gehyrað witedom Iobes gieddinga. Þurh gæstes blæd breostum onbryrded, beald reordade, wuldre geweorðad; he þæt word gecwæð: “Ic þæt ne forhycge heortan geþoncum, þæt ic in minum neste neobed ceose, hæle hrawerig, gewite hean þonan on longne sið, lame bitolden, geomor gudæda, in greotes fæðm, ond þonne æfter deaþe þurh dryhtnes giefe swa se fugel fenix feorh edniwe æfter æriste agan mote, dreamas mid dryhten, þær seo deore scolu leofne lofiað. Ic þæs lifes ne mæg æfre to ealdre ende gebidan, leohtes ond lissa. Þeah min lic scyle on moldærne molsnad weorþan wyrmum to willan, swa þeah weoruda god æfter swylthwile sawle alyseð ond in wuldor aweceð. Me þæs wen næfre forbirsteð in breostum, ðe ic in brego engla forðweardne gefean fæste hæbbe.” Ðus frod guma on fyrndagum gieddade gleawmod, godes spelboda, ymb his æriste in ece lif, þæt we þy geornor ongietan meahten tirfæst tacen þæt se torhta fugel þurh bryne beacnað. Bana lafe, ascan ond yslan, ealle gesomnað æfter ligbryne, lædeþ siþþan fugel on fotum to frean geardum, sunnan togeanes. Þær hi siþþan forð wuniað wintra fela, wæstmum geniwad, ealles edgiong, þær ænig ne mæg in þam leodscype læþþum hwopan. Swa nu æfter deaðe þurh dryhtnes miht somod siþiaþ sawla mid lice, fægre gefrætwed, fugle gelicast, in eadwelum æþelum stencum, þær seo soþfæste sunne lihteð wlitig ofer weoredum in wuldres byrig. Ðonne soðfæstum sawlum scineð heah ofer hrofas hælende Crist. Him folgiað fuglas scyne, beorhte gebredade, blissum hremige, in þam gladan ham, gæstas gecorene, ece to ealdre. Þær him yfle ne mæg fah feond gemah facne sceþþan, ac þær lifgað a leohte werede, swa se fugel fenix, in freoþu dryhtnes, wlitige in wuldre. Weorc anra gehwæs beorhte bliceð in þam bliþan ham fore onsyne ecan dryhtnes, symle in sibbe, sunnan gelice. Þær se beorhta beag, brogden wundrum eorcnanstanum, eadigra gehwam hlifað ofer heafde. Heafelan lixað, þrymme biþeahte. Ðeodnes cynegold soðfæstra gehwone sellic glengeð leohte in life, þær se longa gefea, ece ond edgeong, æfre ne sweþrað, ac hy in wlite wuniað, wuldre bitolden fægrum frætwum, mid fæder engla. Ne bið him on þam wicum wiht to sorge, wroht ne weþel ne gewindagas, hungor se hata ne se hearda þurst, yrmþu ne yldo. Him se æþela cyning forgifeð goda gehwylc. Þær gæsta gedryht hælend hergað ond heofoncyninges meahte mærsiað, singað metude lof. Swinsað sibgedryht swega mæste hædre ymb þæt halge heahseld godes, bliþe bletsiað bregu selestan eadge mid englum, efenhleoþre þus: “Sib si þe, soð god, ond snyttrucræft, ond þe þonc sy þrymsittendum geongra gyfena, goda gehwylces. Micel, unmæte mægnes strengðu, heah ond halig! Heofonas sindon fægre gefylled, fæder ælmihtig, ealra þrymma þrym, þines wuldres, uppe mid englum ond on eorðan somod. Gefreoþa usic, frymþa scyppend! Þu eart fæder ælmihtig in heannesse, heofuna waldend.” Ðus reordiað ryhtfremmende, manes amerede, in þære mæran byrig; cyneþrym cyþað, caseres lof singað on swegle soðfæstra gedryht, þam anum is ece weorðmynd forð butan ende. Næs his frymð æfre, eades ongyn. Þeah he on eorþan her þurh cildes had cenned wære in middangeard, hwæþre his meahta sped heah ofer heofonum halig wunade, dom unbryce. Þeah he deaþes cwealm on rode treow ræfnan sceolde, þearlic wite, he þy þriddan dæge æfter lices hryre lif eft onfeng þurh fæder fultum. Swa fenix beacnað, geong in geardum, godbearnes meaht, þonne he of ascan eft onwæcneð in lifes lif, leomum geþungen. Swa se hælend us helpe gefremede þurh his lices gedal, lif butan ende, swa se fugel swetum his fiþru tu ond wynsumum wyrtum gefylleð, fægrum foldwæstmum, þonne afysed bið. Þæt sindon þa word, swa us gewritu secgað, hleoþor haligra, þe him to heofonum bið, to þam mildan gode, mod afysed in dreama dream, þær hi dryhtne to giefe worda ond weorca wynsumne stenc in þa mæran gesceaft meotude bringað, in þæt leohte lif. Sy him lof symle þurh woruld worulda, ond wuldres blæd, ar ond onwald, in þam uplican rodera rice. He is on ryht cyning middangeardes ond mægenþrymmes, wuldre biwunden in þære wlitigan byrig. Hafað us alyfed lucis auctor þæt we motun her merueri, goddædum begietan gaudia in celo, þær we motun maxima regna secan ond gesittan sedibus altis, lifgan in lisse lucis et pacis, agan eardinga almæ letitiæ, brucan blæddaga, blandem et mitem geseon sigora frean sine fine, ond him lof singan laude perenne, eadge mid englum. Alleluia. JULIANA Hwæt! We ðæt hyrdon hæleð eahtian, deman dædhwate, þætte in dagum gelamp Maximianes, se geond middangeard, arleas cyning, eahtnysse ahof, cwealde cristne men, circan fylde, geat on græswong godhergendra, hæþen hildfruma, haligra blod, ryhtfremmendra. Wæs his rice brad, wid ond weorðlic ofer werþeode, lytesna ofer ealne yrmenne grund. Foron æfter burgum, swa he biboden hæfde, þegnas þryðfulle. Oft hi þræce rærdon, dædum gedwolene, þa þe dryhtnes æ feodon þurh firencræft. Feondscype rærdon, hofon hæþengield, halge cwelmdon, breotun boccræftge, bærndon gecorene, gæston godes cempan gare ond lige. Sum wæs æhtwelig æþeles cynnes rice gerefa. Rondburgum weold, eard weardade oftast symle in þære ceastre Commedia, heold hordgestreon. Oft he hæþengield ofer word godes, weoh gesohte neode geneahhe. Wæs him noma cenned Heliseus, hæfde ealdordom micelne ond mærne. Ða his mod ongon fæmnan lufian, (hine fyrwet bræc), Iulianan. Hio in gæste bær halge treowe, hogde georne þæt hire mægðhad mana gehwylces fore Cristes lufan clæne geheolde. Ða wæs sio fæmne mid hyre fæder willan welegum biweddad; wyrd ne ful cuþe, freondrædenne hu heo from hogde, geong on gæste. Hire wæs godes egsa mara in gemyndum, þonne eall þæt maþþumgesteald þe in þæs æþelinges æhtum wunade. Þa wæs se weliga þæra wifgifta, goldspedig guma, georn on mode, þæt him mon fromlicast fæmnan gegyrede, bryd to bolde. Heo þæs beornes lufan fæste wiðhogde, þeah þe feohgestreon under hordlocan, hyrsta unrim æhte ofer eorþan. Heo þæt eal forseah, ond þæt word acwæð on wera mengu: “Ic þe mæg gesecgan þæt þu þec sylfne ne þearft swiþor swencan. Gif þu soðne god lufast ond gelyfest, ond his lof rærest, ongietest gæsta hleo, ic beo gearo sona unwaclice willan þines. Swylce ic þe secge, gif þu to sæmran gode þurh deofolgield dæde biþencest, hætsð hæþenweoh, ne meaht þu habban mec, ne geþreatian þe to gesingan. Næfre þu þæs swiðlic sar gegearwast þurh hæstne nið heardra wita, þæt þu mec onwende worda þissa.” Ða se æþeling wearð yrre gebolgen, firendædum fah, gehyrde þære fæmnan word, het ða gefetigan ferend snelle, hreoh ond hygeblind, haligre fæder, recene to rune. Reord up astag, siþþan hy togædre garas hlændon, hildeþremman. Hæðne wæron begen synnum seoce, sweor ond aþum. Ða reordode rices hyrde wið þære fæmnan fæder frecne mode, daraðhæbbende: “Me þin dohtor hafað geywed orwyrðu. Heo me on an sagað þæt heo mæglufan minre ne gyme, freondrædenne. Me þa fraceðu sind on modsefan mæste weorce, þæt heo mec swa torne tæle gerahte fore þissum folce, het me fremdne god, ofer þa oþre þe we ær cuþon, welum weorþian, wordum lofian, on hyge hergan, oþþe hi nabban.” Geswearc þa swiðferð sweor æfter worde, þære fæmnan fæder, ferðlocan onspeon: “Ic þæt geswerge þurh soð godu, swa ic are æt him æfre finde, oþþe, þeoden, æt þe þine hyldu winburgum in, gif þas word sind soþ, monna leofast, þe þu me sagast, þæt ic hy ne sparige, ac on spild giefe, þeoden mæra, þe to gewealde. Dem þu hi to deaþe, gif þe gedafen þince, swa to life læt, swa þe leofre sy.” Eode þa fromlice fæmnan to spræce, anræd ond yreþweorg, yrre gebolgen, þær he glædmode geonge wiste wic weardian. He þa worde cwæð: “Ðu eart dohtor min seo dyreste ond seo sweteste in sefan minum, ange for eorþan, minra eagna leoht, Iuliana! Þu on geaþe hafast þurh þin orlegu unbiþyrfe ofer witena dom wisan gefongen. Wiðsæcest þu to swiþe sylfre rædes þinum brydguman, se is betra þonne þu, æþelra for eorþan, æhtspedigra feohgestreona. He is to freonde god. Forþon is þæs wyrþe, þæt þu þæs weres frige, ece eadlufan, an ne forlæte.” Him þa seo eadge ageaf ondsware, Iuliana (hio to gode hæfde freondrædenne fæste gestaþelad): “Næfre ic þæs þeodnes þafian wille mægrædenne, nemne he mægna god geornor bigonge þonne he gen dyde, lufige mid lacum þone þe leoht gescop, heofon ond eorðan ond holma bigong, eodera ymbhwyrft. Ne mæg he elles mec bringan to bolde. He þa brydlufan sceal to oþerre æhtgestealdum idese secan; nafað he ænige her.” Hyre þa þurh yrre ageaf ondsware fæder feondlice, nales frætwe onheht: “Ic þæt gefremme, gif min feorh leofað gif þu unrædes ær ne geswicest, ond þu fremdu godu forð bigongest ond þa forlætest þe us leofran sind, þe þissum folce to freme stondað, þæt þu ungeara ealdre scyldig þurh deora gripe deaþe sweltest, gif þu geþafian nelt þingrædenne, modges gemanan. Micel is þæt ongin ond þreaniedlic þinre gelican, þæt þu forhycge hlaford urne.” Him þa seo eadge ageaf ondsware, gleaw ond gode leof, Iuliana: “Ic þe to soðe secgan wille, bi me lifgendre nelle ic lyge fremman. Næfre ic me ondræde domas þine, ne me weorce sind witebrogan, hildewoman, þe þu hæstlice manfremmende to me beotast, ne þu næfre gedest þurh gedwolan þinne þæt þu mec acyrre from Cristes lofe.” Ða wæs ellenwod, yrre ond reþe, frecne ond ferðgrim, fæder wið dehter. Het hi þa swingan, susle þreagan, witum wægan, ond þæt word acwæð: “Onwend þec in gewitte, ond þa word oncyr þe þu unsnyttrum ær gespræce, þa þu goda ussa gield forhogdest.” Him seo unforhte ageaf ondsware þurh gæstgehygd, Iuliana: “Næfre þu gelærest þæt ic leasingum, dumbum ond deafum deofolgieldum, gæsta geniðlum gaful onhate, þam wyrrestum wites þegnum, ac ic weorðige wuldres ealdor middangeardes ond mægenþrymmes, ond him anum to eal biþence, þæt he mundbora min geweorþe, helpend ond hælend wið hellsceaþum.” Hy þa þurh yrre Affricanus, fæder fæmnan ageaf on feonda geweald Heliseo. He in æringe gelædan het æfter leohtes cyme to his domsetle. Duguð wafade on þære fæmnan wlite, folc eal geador. Hy þa se æðeling ærest grette, hire brydguma, bliþum wordum: “Min se swetesta sunnan scima, Iuliana! Hwæt, þu glæm hafast, ginfæste giefe, geoguðhades blæd! Gif þu godum ussum gen gecwemest, ond þe to swa mildum mundbyrd secest, hyldo to halgum, beoð þe ahylded fram wraþe geworhtra wita unrim, grimra gyrna, þe þe gegearwad sind, gif þu onsecgan nelt soþum gieldum.” Him seo æþele mæg ageaf ondsware: “Næfre þu geþreatast þinum beotum, ne wita þæs fela wraðra gegearwast, þæt ic þeodscype þinne lufie, buton þu forlæte þa leasinga, weohweorðinga, ond wuldres god ongyte gleawlice, gæsta scyppend, meotud moncynnes, in þæs meahtum sind a butan ende ealle gesceafta.” Ða for þam folce frecne mode beotwordum spræc, bealg hine swiþe folcagende, ond þa fæmnan het þurh niðwræce nacode þennan, ond mid sweopum swingan synna lease. Ahlog þa se hererinc, hospwordum spræc: “Þis is ealdordom uncres gewynnes on fruman gefongen! Gen ic feores þe unnan wille, þeah þu ær fela unwærlicra worda gespræce, onsoce to swiðe þæt þu soð godu lufian wolde. Þe þa lean sceolan wiþerhycgendre, witebrogan, æfter weorþan, butan þu ær wiþ hi geþingige, ond him þoncwyrþe æfter leahtorcwidum lac onsecge, sibbe gesette. Læt þa sace restan, lað leodgewin. Gif þu leng ofer þis þurh þin dolwillen gedwolan fylgest, þonne ic nyde sceal niþa gebæded on þære grimmestan godscyld wrecan, torne teoncwide, þe þu tælnissum wiþ þa selestan sacan ongunne, ond þa mildestan þara þe men witen, þe þes leodscype mid him longe bieode.” Him þæt æþele mod unforht oncwæð: “Ne ondræde ic me domas þine, awyrged womsceaða, ne þinra wita bealo. Hæbbe ic me to hyhte heofonrices weard, mildne mundboran, mægna waldend, se mec gescyldeð wið þinum scinlace of gromra gripe, þe þu to godum tiohhast. Ða sind geasne goda gehwylces, idle, orfeorme, unbiþyrfe, ne þær freme meteð fira ænig soðe sibbe, þeah þe sece to him freondrædenne. He ne findeð þær duguþe mid deoflum. Ic to dryhtne min mod staþelige, se ofer mægna gehwylc waldeð wideferh, wuldres agend, sigora gehwylces. Þæt is soð cyning.” Ða þam folctogan fracuðlic þuhte þæt he ne meahte mod oncyrran, fæmnan foreþonc. He bi feaxe het ahon ond ahebban on heanne beam, þær seo sunsciene slege þrowade, sace singrimme, siex tida dæges, ond he ædre het eft asettan, laðgeniðla, ond gelædan bibead to carcerne. Hyre wæs Cristes lof in ferðlocan fæste biwunden, milde modsefan, mægen unbrice. Ða wæs mid clustre carcernes duru behliden, homra geweorc. Halig þær inne wærfæst wunade. Symle heo wuldorcyning herede æt heortan, heofonrices god, in þam nydclafan, nergend fira, heolstre bihelmad. Hyre wæs halig gæst singal gesið. Ða cwom semninga in þæt hlinræced hæleða gewinna, yfeles ondwis. Hæfde engles hiw, gleaw gyrnstafa gæstgeniðla, helle hæftling, to þære halgan spræc: “Hwæt dreogest þu, seo dyreste ond seo weorþeste wuldorcyninge, dryhtne ussum? Ðe þes dema hafað þa wyrrestan witu gegearwad, sar endeleas, gif þu onsecgan nelt, gleawhycgende, ond his godum cweman. Wes þu on ofeste, swa he þec ut heonan lædan hate, þæt þu lac hraþe onsecge sigortifre, ær þec swylt nime, deað fore duguðe. Þy þu þæs deman scealt, eadhreðig mæg, yrre gedygan.” Frægn þa fromlice, seo þe forht ne wæs, Criste gecweme, hwonan his cyme wære. Hyre se wræcmæcga wið þingade: “Ic eom engel godes ufan siþende, þegn geþungen, ond to þe sended, halig of heahþu. Þe sind heardlicu, wundrum wælgrim, witu geteohhad to gringwræce. Het þe god beodan, bearn waldendes, þæt þe burge þa.” Ða wæs seo fæmne for þam færspelle egsan geaclad, þe hyre se aglæca, wuldres wiþerbreca, wordum sægde. Ongan þa fæstlice ferð staþelian, geong grondorleas, to gode cleopian “Nu ic þec, beorna hleo, biddan wille ece ælmihtig, þurh þæt æþele gesceap þe þu, fæder engla, æt fruman settest, þæt þu me ne læte of lofe hweorfan þinre eadgife, swa me þes ar bodað frecne færspel, þe me fore stondeð. Swa ic þe, bilwitne, biddan wille þæt þu me gecyðe, cyninga wuldor, þrymmes hyrde, hwæt þes þegn sy, lyftlacende, þe mec læreð from þe on stearcne weg.” Hyre stefn oncwæð wlitig of wolcnum, word hleoþrade: “Forfoh þone frætgan ond fæste geheald, oþþæt he his siðfæt secge mid ryhte, ealne from orde, hwæt his æþelu syn.” Ða wæs þære fæmnan ferð geblissad. domeadigre. Heo þæt deofol genom “ealra cyninga cyning to cwale syllan. Ða gen ic gecræfte þæt se cempa ongon waldend wundian, weorud to segon þæt þær blod ond wæter bu tu ætgædre eorþan sohtun. Ða gen ic Herode in hyge bisweop þæt he Iohannes bibead heafde biheawan, ða se halga wer þære wiflufan wordum styrde, unryhtre æ. Eac ic gelærde Simon searoþoncum þæt he sacan ongon wiþ þa gecorenan Cristes þegnas, ond þa halgan weras hospe gerahte þurh deopne gedwolan, sægde hy dryas wæron. Neþde ic nearobregdum þær ic Neron bisweac, þæt he acwellan het Cristes þegnas, Petrus ond Paulus. Pilatus ær on rode aheng rodera waldend, meotud meahtigne minum larum. Swylce ic Egias eac gelærde þæt he unsnytrum Andreas het ahon haligne on heanne beam, þæt he of galgan his gæst onsende in wuldres wlite. Þus ic wraþra fela mid minum broþrum bealwa gefremede, sweartra synna, þe ic asecgan ne mæg, rume areccan, ne gerim witan, heardra heteþonca.” Him seo halge oncwæð þurh gæstes giefe, Iuliana: “Þu scealt furþor gen, feond moncynnes, siþfæt secgan, hwa þec sende to me.” Hyre se aglæca ageaf ondsware, forhtafongen, friþes orwena: “Hwæt, mec min fæder on þas fore to þe, hellwarena cyning, hider onsende of þam engan ham, se is yfla gehwæs in þam grornhofe geornfulra þonne ic. Þonne he usic sendeð þæt we soðfæstra þurh misgedwield mod oncyrren, ahwyrfen from halor, we beoð hygegeomre, forhte on ferðþe. Ne biþ us frea milde, egesful ealdor, gif we yfles noht gedon habbaþ; ne durran we siþþan for his onsyne ower geferan. Þonne he onsendeð geond sidne grund þegnas of þystrum, hateð þræce ræran, gif we gemette sin on moldwege, oþþe feor oþþe neah fundne weorþen, þæt hi usic binden ond in bælwylme suslum swingen. Gif soðfæstra þurh myrrelsan mod ne oðcyrreð, haligra hyge, we þa heardestan ond þa wyrrestan witu geþoliað þurh sarslege. Nu þu sylfa meaht on sefan þinum soð gecnawan, þæt ic þisse noþe wæs nyde gebæded, þragmælum geþread, þæt ic þe sohte.” Þa gen seo halge ongon hæleþa gewinnan, wrohtes wyrhtan, wordum frignan, fyrnsynna fruman: “Þu me furþor scealt secgan, sawla feond, hu þu soðfæstum þurh synna slide swiþast sceþþe, facne bifongen.” Hyre se feond oncwæð, wræcca wærleas, wordum mælde: “Ic þe, ead mæg, yfla gehwylces or gecyðe oð ende forð þara þe ic gefremede, nalæs feam siðum, synna wundum, þæt þu þy sweotolicor sylf gecnawe þæt þis is soð, nales leas. Ic þæt wende ond witod tealde þriste geþoncge, þæt ic þe meahte butan earfeþum anes cræfte ahwyrfan from halor, þæt þu heofoncyninge wiðsoce, sigora frean, ond to sæmran gebuge, onsægde synna fruman. Þus ic soðfæstum þurh mislic bleo mod oncyrre. Þær ic hine finde ferð staþelian to godes willan, ic beo gearo sona þæt ic him monigfealde modes gælsan ongean bere grimra geþonca, dyrnra gedwilda, þurh gedwolena rim. Ic him geswete synna lustas, mæne modlufan, þæt he minum hraþe, leahtrum gelenge, larum hyreð. Ic hine þæs swiþe synnum onæle þæt he byrnende from gebede swiceð, stepeð stronglice, staþolfæst ne mæg fore leahtra lufan lenge gewunian in gebedstowe. Swa ic brogan to laðne gelæde þam þe ic lifes ofonn, leohtes geleafan, ond he larum wile þurh modes myne minum hyran, synne fremman, he siþþan sceal godra gumcysta geasne hweorfan. Gif ic ænigne ellenrofne gemete modigne metodes cempan wið flanþræce, nele feor þonan bugan from beaduwe, ac he bord ongean hefeð hygesnottor, haligne scyld, gæstlic guðreaf, nele gode swican, ac he beald in gebede bidsteal gifeð fæste on feðan, ic sceal feor þonan heanmod hweorfan, hroþra bidæled, in gleda gripe, gehðu mænan, þæt ic ne meahte mægnes cræfte guðe wiðgongan, ac ic geomor sceal secan oþerne ellenleasran, under cumbolhagan, cempan sænran, þe ic onbryrdan mæge beorman mine, agælan æt guþe. Þeah he godes hwæt onginne gæstlice, ic beo gearo sona, þæt ic ingehygd eal geondwlite, hu gefæstnad sy ferð innanweard, wiðsteall geworht. Ic þæs wealles geat ontyne þurh teonan; bið se torr þyrel, ingong geopenad, þonne ic ærest him þurh eargfare in onsende in breostsefan bitre geþoncas þurh mislice modes willan, þæt him sylfum selle þynceð leahtras to fremman ofer lof godes, lices lustas. Ic beo lareow georn þæt he monþeawum minum lifge acyrred cuðlice from Cristes æ, mod gemyrred me to gewealde in synna seað. Ic þære sawle ma geornor gyme ymb þæs gæstes forwyrd þonne þæs lichoman, se þe on legre sceal weorðan in worulde wyrme to hroþor, bifolen in foldan.” Ða gien seo fæmne spræc: “Saga, earmsceapen, unclæne gæst, hu þu þec geþyde, þystra stihtend, on clænra gemong? Þu wið Criste geo wærleas wunne ond gewin tuge, hogdes wiþ halgum. Þe wearð helle seað niþer gedolfen, þær þu nydbysig fore oferhygdum eard gesohtes. Wende ic þæt þu þy wærra weorþan sceolde wið soðfæstum swylces gemotes ond þy unbealdra, þe þe oft wiðstod þurh wuldorcyning willan þines.” Hyre þa se werga wið þingade, earm aglæca: “Þu me ærest saga, hu þu gedyrstig þurh deop gehygd wurde þus wigþrist ofer eall wifa cyn, þæt þu mec þus fæste fetrum gebunde, æghwæs orwigne. Þu in ecne god, þrymsittendne, þinne getreowdes, meotud moncynnes, swa ic in minne fæder, hellwarena cyning, hyht staþelie. Þonne ic beom onsended wið soðfæstum, þæt ic in manweorcum mod oncyrre, hyge from halor, me hwilum biþ forwyrned þurh wiþersteall willan mines, hyhtes æt halgum, swa me her gelamp sorg on siþe. Ic þæt sylf gecneow to late micles, sceal nu lange ofer þis, scyldwyrcende, scame þrowian. Forþon ic þec halsige þurh þæs hyhstan meaht, rodorcyninges giefe, se þe on rode treo geþrowade, þrymmes ealdor, þæt þu miltsige me þearfendum, þæt unsælig eall ne forweorþe, þeah ic þec gedyrstig ond þus dolwillen siþe gesohte, þær ic swiþe me þyslicre ær þrage ne wende.” Ða seo wlitescyne wuldres condel to þam wærlogan wordum mælde: “Þu scealt ondettan yfeldæda ma, hean helle gæst, ær þu heonan mote, hwæt þu to teonan þurhtogen hæbbe micelra manweorca manna tudre deorcum gedwildum.” Hyre þæt deofol oncwæð: “Nu ic þæt gehyre þurh þinne hleoþorcwide, þæt ic nyde sceal niþa gebæded mod meldian, swa þu me beodest, þreaned þolian. Is þeos þrag ful strong, þreat ormæte. Ic sceal þinga gehwylc þolian ond þafian on þinne dom, womdæda onwreon, þe ic wideferg sweartra gesyrede. Oft ic syne ofteah, ablende bealoþoncum beorna unrim monna cynnes, misthelme forbrægd þurh attres ord eagna leoman sweartum scurum, ond ic sumra fet forbræc bealosearwum, sume in bryne sende, in liges locan, þæt him lasta wearð siþast gesyne. Eac ic sume gedyde þæt him banlocan blode spiowedan, þæt hi færinga feorh aleton þurh ædra wylm. Sume on yðfare wurdon on wege wætrum bisencte, on mereflode, minum cræftum under reone stream. Sume ic rode bifealh, þæt hi hyra dreorge on hean galgan lif aletan. Sume ic larum geteah, to geflite fremede, þæt hy færinga ealde æfþoncan edniwedan, beore druncne. Ic him byrlade wroht of wege, þæt hi in winsele þurh sweordgripe sawle forletan of flæschoman fæge scyndan, sarum gesohte. Sume, þa ic funde butan godes tacne, gymelease, ungebletsade, þa ic bealdlice þurh mislic cwealm minum hondum searoþoncum slog. Ic asecgan ne mæg, þeah ic gesitte sumerlongne dæg, eal þa earfeþu þe ic ær ond siþ gefremede to facne, siþþan furþum wæs rodor aræred ond ryne tungla, folde gefæstnad ond þa forman men, Adam ond Aeue, þam ic ealdor oðþrong, ond hy gelærde þæt hi lufan dryhtnes, ece eadgiefe anforleton, beorhtne boldwelan, þæt him bæm gewearð yrmþu to ealdre, ond hyra eaferum swa, mircast manweorca. Hwæt sceal ic ma riman yfel endeleas? Ic eall gebær, wraþe wrohtas geond werþeode, þa þe gewurdun widan feore from fruman worulde fira cynne, eorlum on eorþan. Ne wæs ænig þara þæt me þus þriste, swa þu nu þa, halig mid hondum, hrinan dorste, næs ænig þæs modig mon ofer eorþan þurh halge meaht, heahfædra nan ne witgena. Þeah þe him weoruda god onwrige, wuldres cyning, wisdomes gæst, giefe unmæte, hwæþre ic gong to þam agan moste. Næs ænig þara þæt mec þus bealdlice bennum bilegde, þream forþrycte, ær þu nu þa þa miclan meaht mine oferswiðdest, fæste forfenge, þe me fæder sealde, feond moncynnes, þa he mec feran het, þeoden of þystrum, þæt ic þe sceolde synne swetan. Þær mec sorg bicwom, hefig hondgewinn. Ic bihlyhhan ne þearf æfter sarwræce siðfæt þisne magum in gemonge, þonne ic mine sceal agiefan gnorncearig gafulrædenne in þam reongan ham.” Ða se gerefa het, gealgmod guma, Iulianan of þam engan hofe ut gelædan on hyge halge hæþnum to spræce to his domsetle. Heo þæt deofol teah, breostum inbryrded, bendum fæstne, halig hæþenne. Ongan þa hreowcearig siðfæt seofian, sar cwanian, wyrd wanian, wordum mælde: “Ic þec halsige, hlæfdige min, Iuliana, fore godes sibbum, þæt þu furþur me fraceþu ne wyrce, edwit for eorlum, þonne þu ær dydest, þa þu oferswiþdest þone snotrestan under hlinscuan helwarena cyning in feonda byrig; þæt is fæder user, morþres manfrea. Hwæt, þu mec þreades þurh sarslege! Ic to soþe wat þæt ic ær ne sið ænig ne mette in woruldrice wif þe gelic, þristran geþohtes ne þweorhtimbran mægþa cynnes. Is on me sweotul þæt þu unscamge æghwæs wurde on ferþe frod.” Ða hine seo fæmne forlet æfter þræchwile þystra neosan in sweartne grund, sawla gewinnan, on wita forwyrd. Wiste he þi gearwor, manes melda, magum to secgan, susles þegnum, hu him on siðe gelomp. “georne ær heredon on heahþu ond his halig word, sægdon soðlice þæt he sigora gehwæs ofer ealle gesceaft ana weolde, ecra eadgiefa.” Ða cwom engel godes frætwum blican ond þæt fyr tosceaf, gefreode ond gefreoðade facnes clæne, leahtra lease, ond þone lig towearp, heorogiferne, þær seo halie stod, mægþa bealdor, on þam midle gesund. Þæt þam weligan wæs weorc to þolianne, þær he hit for worulde wendan meahte, sohte synnum fah, hu he sarlicast þurh þa wyrrestan witu meahte feorhcwale findan. Næs se feond to læt, se hine gelærde þæt he læmen fæt biwyrcan het wundorcræfte, wiges womum, ond wudubeamum, holte bihlænan. Ða se hearda bibead þæt mon þæt lamfæt leades gefylde, ond þa onbærnan het bælfira mæst, ad onælan, se wæs æghwonan ymbboren mid brondum. Bæð hate weol. Het þa ofestlice yrre gebolgen leahtra lease in þæs leades wylm scufan butan scyldum. Þa toscaden wearð lig tolysed. Lead wide sprong, hat, heorogifre. Hæleð wurdon acle arasad for þy ræse. Þær on rime forborn þurh þæs fires fnæst fif ond hundseofontig hæðnes herges. Ða gen sio halge stod ungewemde wlite. Næs hyre wloh ne hrægl, ne feax ne fel fyre gemæled, ne lic ne leoþu. Heo in lige stod æghwæs onsund, sægde ealles þonc dryhtna dryhtne. Þa se dema wearð hreoh ond hygegrim, ongon his hrægl teran, swylce he grennade ond gristbitade, wedde on gewitte swa wilde deor, grymetade gealgmod ond his godu tælde, þæs þe hy ne meahtun mægne wiþstondan wifes willan. Wæs seo wuldres mæg anræd ond unforht, eafoða gemyndig, dryhtnes willan. Þa se dema het aswebban sorgcearig þurh sweordbite on hyge halge, heafde bineotan Criste gecorene. Hine se cwealm ne þeah, siþþan he þone fintan furþor cuþe. Ða wearð þære halgan hyht geniwad ond þæs mægdnes mod miclum geblissad, siþþan heo gehyrde hæleð eahtian inwitrune, þæt hyre endestæf of gewindagum weorþan sceolde, lif alysed. Het þa leahtra ful clæne ond gecorene to cwale lædan, synna lease. Ða cwom semninga hean helle gæst, hearmleoð agol, earm ond unlæd, þone heo ær gebond awyrgedne ond mid witum swong, cleopade þa for corþre, ceargealdra full: “Gyldað nu mid gyrne, þæt heo goda ussa meaht forhogde, ond mec swiþast geminsade, þæt ic to meldan wearð. Lætað hy laþra leana hleotan þurh wæpnes spor, wrecað ealdne nið, synne gesohte. Ic þa sorge gemon, hu ic bendum fæst bisga unrim on anre niht earfeða dreag, yfel ormætu.” Þa seo eadge biseah ongean gramum, Iuliana, gehyrde heo hearm galan helle deofol. Feond moncynnes ongon þa on fleam sceacan, wita neosan, ond þæt word acwæð: “Wa me forworhtum! Nu is wen micel þæt heo mec eft wille earmne gehynan yflum yrmþum, swa heo mec ær dyde.” Ða wæs gelæded londmearce neah ond to þære stowe þær hi stearcferþe þurh cumbolhete cwellan þohtun. Ongon heo þa læran ond to lofe trymman folc of firenum ond him frofre gehet, weg to wuldre, ond þæt word acwæð: “Gemunað wigena wyn ond wuldres þrym, haligra hyht, heofonengla god. He is þæs wyrðe, þæt hine werþeode ond eal engla cynn up on roderum hergen, heahmægen, þær is help gelong ece to ealdre, þam þe agan sceal. Forþon ic, leof weorud, læran wille, æfremmende, þæt ge eower hus gefæstnige, þy læs hit ferblædum windas toweorpan. Weal sceal þy trumra strong wiþstondan storma scurum, leahtra gehygdum. Ge mid lufan sibbe, leohte geleafan, to þam lifgendan stane stiðhydge staþol fæstniað, soðe treowe ond sibbe mid eow healdað æt heortan, halge rune þurh modes myne. Þonne eow miltse giefeð fæder ælmihtig, þær ge frofre agun æt mægna gode, mæste þearfe æfter sorgstafum. Forþon ge sylfe neton utgong heonan, ende lifes. Wærlic me þinceð þæt ge wæccende wið hettendra hildewoman wearde healden, þy læs eow wiþerfeohtend weges forwyrnen to wuldres byrig. Biddað bearn godes þæt me brego engla, meotud moncynnes, milde geweorþe, sigora sellend. Sibb sy mid eowic, symle soþ lufu.” Ða hyre sawl wearð alæded of lice to þam langan gefean þurh sweordslege. Þa se synscaþa to scipe sceohmod sceaþena þreate Heliseus ehstream sohte, leolc ofer laguflod longe hwile on swonrade. Swylt ealle fornom secga hloþe ond hine sylfne mid, ærþon hy to lande geliden hæfdon, þurh þearlic þrea. Þær XXX wæs ond feowere eac feores onsohte þurh wæges wylm wigena cynnes, heane mid hlaford, hroþra bidæled, hyhta lease helle sohton. Ne þorftan þa þegnas in þam þystran ham, seo geneatscolu in þam neolan scræfe, to þam frumgare feohgestealda witedra wenan, þæt hy in winsele ofer beorsetle beagas þegon, æpplede gold. Ungelice wæs læded lofsongum lic haligre micle mægne to moldgræfe, þæt hy hit gebrohton burgum in innan, sidfolc micel. Þær siððan wæs geara gongum godes lof hafen þrymme micle oþ þisne dæg mid þeodscipe. Is me þearf micel þæt seo halge me helpe gefremme, þonne me gedælað deorast ealra, sibbe toslitað sinhiwan tu, micle modlufan. Min sceal of lice sawul on siðfæt, nat ic sylfa hwider, eardes uncyðgu; of sceal ic þissum, secan oþerne ærgewyrhtum, gongan iudædum. Geomor hweorfeð ond Cyning biþ reþe, sigora syllend, þonne synnum fah ond acle bidað hwæt him æfter dædum deman wille lifes to leane. beofað, seomað sorgcearig. Sar eal gemon, synna wunde, þe ic siþ oþþe ær geworhte in worulde. Þæt ic wopig sceal tearum mænan. Wæs an tid to læt þæt ic yfeldæda ær gescomede, þenden gæst ond lic geador siþedan onsund on earde. Þonne arna biþearf, þæt me seo halge wið þone hyhstan cyning geþingige. Mec þæs þearf monaþ, micel modes sorg. Bidde ic monna gehwone gumena cynnes, þe þis gied wræce, þæt he mec neodful bi noman minum gemyne modig, ond meotud bidde þæt me heofona helm helpe gefremme, meahta waldend, on þam miclan dæge, fæder, frofre gæst, in þa frecnan tid, dæda demend, ond se deora sunu, þonne seo þrynis þrymsittende in annesse ælda cynne þurh þa sciran gesceaft scrifeð bi gewyrhtum meorde monna gehwam. Forgif us, mægna god, þæt we þine onsyne, æþelinga wyn, milde gemeten on þa mæran tid. Amen. THE WANDERER Oft him anhaga are gebideð, metudes miltse, þeah þe he modcearig geond lagulade longe sceolde hreran mid hondum hrimcealde sæ, wadan wræclastas. Wyrd bið ful aræd! Swa cwæð eardstapa, earfeþa gemyndig, wraþra wælsleahta, winemæga hryre: “Oft ic sceolde ana uhtna gehwylce mine ceare cwiþan. Nis nu cwicra nan þe ic him modsefan minne durre sweotule asecgan. Ic to soþe wat þæt biþ in eorle indryhten þeaw, þæt he his ferðlocan fæste binde, healde his hordcofan, hycge swa he wille. Ne mæg werig mod wyrde wiðstondan, ne se hreo hyge helpe gefremman. Forðon domgeorne dreorigne oft in hyra breostcofan bindað fæste; swa ic modsefan minne sceolde, oft earmcearig, eðle bidæled, freomægum feor feterum sælan, siþþan geara iu goldwine minne hrusan heolstre biwrah, ond ic hean þonan wod wintercearig ofer waþema gebind, sohte sele dreorig sinces bryttan, hwær ic feor oþþe neah findan meahte þone þe in meoduhealle min mine wisse, oþþe mec freondleasne frefran wolde, weman mid wynnum. Wat se þe cunnað, hu sliþen bið sorg to geferan, þam þe him lyt hafað leofra geholena. Warað hine wræclast, nales wunden gold, ferðloca freorig, nalæs foldan blæd. Gemon he selesecgas ond sincþege, hu hine on geoguðe his goldwine wenede to wiste. Wyn eal gedreas! Forþon wat se þe sceal his winedryhtnes leofes larcwidum longe forþolian, ðonne sorg ond slæp somod ætgædre earmne anhogan oft gebindað. Þinceð him on mode þæt he his mondryhten clyppe ond cysse, ond on cneo lecge honda ond heafod, swa he hwilum ær in geardagum giefstolas breac. Ðonne onwæcneð eft wineleas guma, gesihð him biforan fealwe wegas, baþian brimfuglas, brædan feþra, hreosan hrim ond snaw, hagle gemenged. Þonne beoð þy hefigran heortan benne, sare æfter swæsne. Sorg bið geniwad, þonne maga gemynd mod geondhweorfeð; greteð gliwstafum, georne geondsceawað secga geseldan. Swimmað eft on weg! Fleotendra ferð no þær fela bringeð cuðra cwidegiedda. Cearo bið geniwad þam þe sendan sceal swiþe geneahhe ofer waþema gebind werigne sefan. Forþon ic geþencan ne mæg geond þas woruld for hwan modsefa min ne gesweorce, þonne ic eorla lif eal geondþence, hu hi færlice flet ofgeafon, modge maguþegnas. Swa þes middangeard ealra dogra gehwam dreoseð ond fealleþ, forþon ne mæg weorþan wis wer, ær he age wintra dæl in woruldrice. Wita sceal geþyldig, ne sceal no to hatheort ne to hrædwyrde, ne to wac wiga ne to wanhydig, ne to forht ne to fægen, ne to feohgifre ne næfre gielpes to georn, ær he geare cunne. Beorn sceal gebidan, þonne he beot spriceð, oþþæt collenferð cunne gearwe hwider hreþra gehygd hweorfan wille. Ongietan sceal gleaw hæle hu gæstlic bið, þonne ealre þisse worulde wela weste stondeð, swa nu missenlice geond þisne middangeard winde biwaune weallas stondaþ, hrime bihrorene, hryðge þa ederas. Woriað þa winsalo, waldend licgað dreame bidrorene, duguþ eal gecrong, wlonc bi wealle. Sume wig fornom, ferede in forðwege, sumne fugel oþbær ofer heanne holm, sumne se hara wulf deaðe gedælde, sumne dreorighleor in eorðscræfe eorl gehydde. Yþde swa þisne eardgeard ælda scyppend oþþæt burgwara breahtma lease eald enta geweorc idlu stodon. Se þonne þisne wealsteal wise geþohte ond þis deorce lif deope geondþenceð, frod in ferðe, feor oft gemon wælsleahta worn, ond þas word acwið: “Hwær cwom mearg? Hwær cwom mago? Hwær cwom maþþumgyfa? Hwær cwom symbla gesetu? Hwær sindon seledreamas? Eala beorht bune! Eala byrnwiga! Eala þeodnes þrym! Hu seo þrag gewat, genap under nihthelm, swa heo no wære. Stondeð nu on laste leofre duguþe weal wundrum heah, wyrmlicum fah. Eorlas fornoman asca þryþe, wæpen wælgifru, wyrd seo mære, ond þas stanhleoþu stormas cnyssað, hrið hreosende hrusan bindeð, wintres woma, þonne won cymeð, nipeð nihtscua, norþan onsendeð hreo hæglfare hæleþum on andan. Eall is earfoðlic eorþan rice, onwendeð wyrda gesceaft weoruld under heofonum. Her bið feoh læne, her bið freond læne, her bið mon læne, her bið mæg læne, eal þis eorþan gesteal idel weorþeð!” Swa cwæð snottor on mode, gesæt him sundor æt rune. Til biþ se þe his treowe gehealdeþ, ne sceal næfre his torn to rycene beorn of his breostum acyþan, nemþe he ær þa bote cunne, eorl mid elne gefremman. Wel bið þam þe him are seceð, frofre to fæder on heofonum, þær us eal seo fæstnung stondeð. THE GIFTS OF MEN Fela bið on foldan forðgesynra geongra geofona, þa þa gæstberend wegað in gewitte, swa her weoruda god, meotud meahtum swið, monnum dæleð, syleð sundorgiefe, sendeð wide agne spede, þara æghwylc mot dryhtwuniendra dæl onfon. Ne bið ænig þæs earfoðsælig mon on moldan, ne þæs medspedig, lytelhydig, ne þæs læthydig, þæt hine se argifa ealles biscyrge modes cræfta oþþe mægendæda, wis on gewitte oþþe on wordcwidum, þy læs ormod sy ealra þinga, þara þe he geworhte in woruldlife, geofona gehwylcre. Næfre god demeð þæt ænig eft þæs earm geweorðe. Nænig eft þæs swiþe þurh snyttrucræft in þeode þrym þisses lifes forð gestigeð, þæt him folca weard þurh his halige giefe hider onsende wise geþohtas ond woruldcræftas, under anes meaht ealle forlæte, þy læs he for wlence wuldorgeofona ful, mon mode swið of gemete hweorfe ond þonne forhycge heanspedigran; ac he gedæleð, se þe ah domes geweald, missenlice geond þisne middangeard leoda leoþocræftas londbuendum. Sumum her ofer eorþan æhta onlihð, woruldgestreona. Sum bið wonspedig, heardsælig hæle, biþ hwæþre gleaw modes cræfta. Sum mægenstrengo furþor onfehð. Sum freolic bið wlitig on wæstmum. Sum biþ woðbora, giedda giffæst. Sum biþ gearuwyrdig. Sum bið on huntoþe hreðeadigra deora dræfend. Sum dyre bið woruldricum men. Sum bið wiges heard, beadocræftig beorn, þær bord stunað. Sum in mæðle mæg modsnottera folcrædenne forð gehycgan, þær witena biþ worn ætsomne. Sum mæg wrætlice weorc ahycgan heahtimbra gehwæs; hond bið gelæred, wis ond gewealden, swa bið wyrhtan ryht, sele asettan, con he sidne ræced fæste gefegan wiþ færdryrum. Sum mid hondum mæg hearpan gretan, ah he gleobeames gearobrygda list. Sum bið rynig, sum ryhtscytte, sum leoða gleaw, sum on londe snel, feþespedig. Sum on fealone wæg stefnan steoreð, streamrade con, weorudes wisa, ofer widne holm, þonne særofe snelle mægne arum bregdað yðborde neah. Sum bið syndig, sum searocræftig goldes ond gimma, þonne him gumena weard hateð him to mærþum maþþum renian. Sum mæg wæpenþræce, wige to nytte, modcræftig smið monige gefremman, þonne he gewyrceð to wera hilde helm oþþe hupseax oððe heaþubyrnan, scirne mece oððe scyldes rond, fæste gefeged wið flyge gares. Sum bið arfæst ond ælmesgeorn, þeawum geþyde. Sum bið þegn gehweorf on meoduhealle. Sum bið meares gleaw, wicgcræfta wis. Sum gewealdenmod þafað in geþylde þæt he þonne sceal. Sum domas con, þær dryhtguman ræd eahtiað. Sum bið hrædtæfle. Sum bið gewittig æt winþege, beorhyrde god. Sum bið bylda til ham to hebbanne. Sum bið heretoga, fyrdwisa from. Sum biþ folcwita. Sum biþ æt þearfe þristhydigra þegn mid his þeodne. Sum geþyld hafað, fæstgongel ferð. Sum bið fugelbona, hafeces cræftig. Sum bið to horse hwæt. Sum bið swiðsnel, hafað searolic gomen, gleodæda gife for gumþegnum, leoht ond leoþuwac. Sum bið leofwende, hafað mod ond word monnum geþwære. Sum her geornlice gæstes þearfe mode bewindeþ, ond him metudes est ofer eorðwelan ealne geceoseð. Sum bið deormod deofles gewinnes, bið a wið firenum in gefeoht gearo. Sum cræft hafað circnytta fela, mæg on lofsongum lifes waldend hlude hergan, hafað healice beorhte stefne. Sum bið boca gleaw, larum leoþufæst. Sum biþ listhendig to awritanne wordgeryno. Nis nu ofer eorþan ænig monna mode þæs cræftig, ne þæs mægeneacen, þæt hi æfre anum ealle weorþen gegearwade, þy læs him gilp sceððe, oþþe fore þære mærþe mod astige, gif he hafaþ ana ofer ealle men wlite ond wisdom ond weorca blæd; ac he missenlice monna cynne gielpes styreð ond his giefe bryttað, sumum on cystum, sumum on cræftum, sumum on wlite, sumum on wige, sumum he syleð monna milde heortan, þeawfæstne geþoht, sum biþ þeodne hold. Swa weorðlice wide tosaweð dryhten his duguþe. A þæs dom age, leohtbære lof, se us þis lif giefeð ond his milde mod monnum cyþeð. PRECEPTS Ðus frod fæder freobearn lærde, modsnottor mon, maga cystum eald, wordum wisfæstum, þæt he wel þunge: “Do a þætte duge, deag þin gewyrhtu; god þe biþ symle goda gehwylces frea ond fultum, feond þam oþrum wyrsan gewyrhta. Wene þec þy betran, efn elne þis a þenden þu lifge. Fæder ond modor freo þu mid heortan, maga gehwylcne, gif him sy meotud on lufan. Wes þu þinum yldrum arfæst symle, fægerwyrde, ond þe in ferðe læt þine lareowas leofe in mode, þa þec geornast to gode trymmen.” Fæder eft his sunu frod gegrette oþre siþe: “Heald elne þis! Ne freme firene, ne næfre freonde þinum, mæge man ne geþafa, þy læs þec meotud oncunne, þæt þu sy wommes gewita. He þe mid wite gieldeð, swylce þam oþrum mid eadwelan.” Ðriddan syþe þoncsnottor guma breostgehygdum his bearn lærde: “Ne gewuna wyrsa, widan feore, ængum eahta, ac þu þe anne genim to gesprecan symle spella ond lara rædhycgende. Sy ymb rice swa hit mæge.” Feorþan siðe fæder eft lærde modleofne magan, þæt he gemunde þis: “Ne aswic sundorwine, ac a symle geheald ryhtum gerisnum. Ræfn elne þis, þæt þu næfre fæcne weorðe freonde þinum.” Fiftan siþe fæder eft ongon breostgeþoncum his bearn læran: “Druncen beorg þe ond dollic word, man on mode ond in muþe lyge, yrre ond æfeste ond idese lufan. Forðon sceal æwiscmod oft siþian, se þe gewiteð in wifes lufan, fremdre meowlan. Þær bið a firena wen, laðlicre scome, long nið wið god, geotende gielp. Wes þu a giedda wis, wær wið willan, worda hyrde.” Siextan siþe swæs eft ongon þurh bliðne geþoht his bearn læran: “Ongiet georne hwæt sy god oþþe yfel, ond toscead simle scearpe mode in sefan þinum ond þe a þæt selle geceos. A þe bið gedæled; gif þe deah hyge, wunað wisdom in, ond þu wast geare ondgit yfles, heald þe elne wið, feorma þu symle in þinum ferðe god.” Seofeþan siþe his sunu lærde fæder, frod guma, sægde fela geongum: “Seldan snottor guma sorgleas blissað, swylce dol seldon drymeð sorgful ymb his forðgesceaft, nefne he fæhþe wite. Wærwyrde sceal wisfæst hæle breostum hycgan, nales breahtme hlud.” Eahtoþan siþe eald fæder ongon his mago monian mildum wordum: “Leorna lare lærgedefe, wene þec in wisdom, weoruda scyppend hafa þe to hyhte, haligra gemynd, ond a soð to syge, þonne þu secge hwæt.” Nigeþan siþe nægde se gomola, eald uðwita sægde eaforan worn: “Nis nu fela folca þætte fyrngewritu healdan wille, ac him hyge brosnað, ellen colað, idlað þeodscype; ne habbað wiht for þæt, þeah hi wom don ofer meotudes bibod. Monig sceal ongieldan sawelsusles. Ac læt þinne sefan healdan forð fyrngewritu ond frean domas, þa þe her on mægðe gehwære men forlætaþ swiþor asigan, þonne him sy sylfum ryht.” Teoþan siþe tornsorgna ful, eald eft ongon eaforan læran: “Snyttra bruceþ þe fore sawle lufan warnað him wommas worda ond dæda on sefan symle ond soþ fremeð; bið him geofona gehwylc gode geyced, meahtum spedig, þonne he mon flyhð. Yrre ne læt þe æfre gewealdan, heah in hreþre, heoroworda grund wylme bismitan, ac him warnað þæt on geheortum hyge. Hæle sceal wisfæst ond gemetlice, modes snottor, gleaw in gehygdum, georn wisdomes, swa he wið ælda mæg eades hleotan. Ne beo þu no to tælende, ne to tweospræce, ne þe on mode læt men to fracoþe, ac beo leofwende, leoht on gehygdum ber breostcofan. Swa þu, min bearn, gemyne frode fæder lare ond þec a wið firenum geheald.” THE SEAFARER Mæg ic be me sylfum soðgied wrecan, siþas secgan, hu ic geswincdagum earfoðhwile oft þrowade, bitre breostceare gebiden hæbbe, gecunnad in ceole cearselda fela, atol yþa gewealc, þær mec oft bigeat nearo nihtwaco æt nacan stefnan, þonne he be clifum cnossað. Calde geþrungen wæron mine fet, forste gebunden, caldum clommum, þær þa ceare seofedun hat ymb heortan; hungor innan slat merewerges mod. Þæt se mon ne wat þe him on foldan fægrost limpeð, hu ic earmcearig iscealdne sæ winter wunade wræccan lastum, winemægum bidroren, bihongen hrimgicelum; hægl scurum fleag. Þær ic ne gehyrde butan hlimman sæ, iscaldne wæg. Hwilum ylfete song dyde ic me to gomene, ganetes hleoþor ond huilpan sweg fore hleahtor wera, mæw singende fore medodrince. Stormas þær stanclifu beotan, þær him stearn oncwæð isigfeþera; ful oft þæt earn bigeal, urigfeþra; ne ænig hleomæga feasceaftig ferð frefran meahte. Forþon him gelyfeð lyt, se þe ah lifes wyn gebiden in burgum, bealosiþa hwon, wlonc ond wingal, hu ic werig oft in brimlade bidan sceolde. Nap nihtscua, norþan sniwde, hrim hrusan bond, hægl feol on eorþan, corna caldast. Forþon cnyssað nu heortan geþohtas, þæt ic hean streamas, sealtyþa gelac sylf cunnige; monað modes lust mæla gehwylce ferð to feran, þæt ic feor heonan elþeodigra eard gesece. Forþon nis þæs modwlonc mon ofer eorþan, ne his gifena þæs god, ne in geoguþe to þæs hwæt, ne in his dædum to þæs deor, ne him his dryhten to þæs hold, þæt he a his sæfore sorge næbbe, to hwon hine dryhten gedon wille. Ne biþ him to hearpan hyge ne to hringþege, ne to wife wyn ne to worulde hyht, ne ymbe owiht elles, nefne ymb yða gewealc, ac a hafað longunge se þe on lagu fundað. Bearwas blostmum nimað, byrig fægriað, wongas wlitigiað, woruld onetteð; ealle þa gemoniað modes fusne sefan to siþe, þam þe swa þenceð on flodwegas feor gewitan. Swylce geac monað geomran reorde, singeð sumeres weard, sorge beodeð bitter in breosthord. Þæt se beorn ne wat, esteadig secg, hwæt þa sume dreogað þe þa wræclastas widost lecgað. Forþon nu min hyge hweorfeð ofer hreþerlocan, min modsefa mid mereflode ofer hwæles eþel hweorfeð wide, eorþan sceatas, cymeð eft to me gifre ond grædig, gielleð anfloga, hweteð on hwælweg hreþer unwearnum ofer holma gelagu. Forþon me hatran sind dryhtnes dreamas þonne þis deade lif, læne on londe. Ic gelyfe no þæt him eorðwelan ece stondað. Simle þreora sum þinga gehwylce, ær his tid aga, to tweon weorþeð; adl oþþe yldo oþþe ecghete fægum fromweardum feorh oðþringeð. Forþon þæt bið eorla gehwam æftercweþendra lof lifgendra lastworda betst, þæt he gewyrce, ær he on weg scyle, fremum on foldan wið feonda niþ, deorum dædum deofle togeanes, þæt hine ælda bearn æfter hergen, ond his lof siþþan lifge mid englum awa to ealdre, ecan lifes blæd, dream mid dugeþum. Dagas sind gewitene, ealle onmedlan eorþan rices; næron nu cyningas ne caseras ne goldgiefan swylce iu wæron, þonne hi mæst mid him mærþa gefremedon ond on dryhtlicestum dome lifdon. Gedroren is þeos duguð eal, dreamas sind gewitene, wuniað þa wacran ond þas woruld healdaþ, brucað þurh bisgo. Blæd is gehnæged, eorþan indryhto ealdað ond searað, swa nu monna gehwylc geond middangeard. Yldo him on fareð, onsyn blacað, gomelfeax gnornað, wat his iuwine, æþelinga bearn, eorþan forgiefene. Ne mæg him þonne se flæschoma, þonne him þæt feorg losað, ne swete forswelgan ne sar gefelan, ne hond onhreran ne mid hyge þencan. Þeah þe græf wille golde stregan broþor his geborenum, byrgan be deadum, maþmum mislicum þæt hine mid wille, ne mæg þære sawle þe biþ synna ful gold to geoce for godes egsan, þonne he hit ær hydeð þenden he her leofað. Micel biþ se meotudes egsa, forþon hi seo molde oncyrreð; se gestaþelade stiþe grundas, eorþan sceatas ond uprodor. Dol biþ se þe him his dryhten ne ondrædeþ; cymeð him se deað unþinged. Eadig bið se þe eaþmod leofaþ; cymeð him seo ar of heofonum, meotod him þæt mod gestaþelað, forþon he in his meahte gelyfeð. Stieran mon sceal strongum mode, ond þæt on staþelum healdan, ond gewis werum, wisum clæne, scyle monna gehwylc mid gemete healdan wiþ leofne ond wið laþne bealo, þeah þe he hine wille fyres fulne oþþe on bæle forbærnedne his geworhtne wine. Wyrd biþ swiþre, meotud meahtigra þonne ænges monnes gehygd. Uton we hycgan hwær we ham agen, ond þonne geþencan hu we þider cumen, ond we þonne eac tilien, þæt we to moten in þa ecan eadignesse, þær is lif gelong in lufan dryhtnes, hyht in heofonum. Þæs sy þam halgan þonc, þæt he usic geweorþade, wuldres ealdor, ece dryhten, in ealle tid. Amen. VAINGLORY Hwæt, me frod wita on fyrndagum sægde, snottor ar, sundorwundra fela! Wordhord onwreah witgan larum beorn boca gleaw, bodan ærcwide, þæt ic soðlice siþþan meahte ongitan bi þam gealdre godes agen bearn, wilgest on wicum, ond þone wacran swa some, scyldum bescyredne, on gescead witan. Þæt mæg æghwylc mon eaþe geþencan, se þe hine ne læteð on þas lænan tid amyrran his gemyndum modes gælsan ond on his dægrime druncen to rice, þonne monige beoð mæþelhegendra, wlonce wigsmiþas winburgum in, sittaþ æt symble, soðgied wrecað, wordum wrixlað, witan fundiaþ hwylc æscstede inne in ræcede mid werum wunige, þonne win hweteð beornes breostsefan. Breahtem stigeð, cirm on corþre, cwide scralletaþ missenlice. Swa beoþ modsefan dalum gedæled, sindon dryhtguman ungelice. Sum on oferhygdo þrymme þringeð, þrinteð him in innan ungemedemad mod; sindan to monige þæt! Bið þæt æfþonca eal gefylled feondes fligepilum, facensearwum; breodað he ond bælceð, boð his sylfes swiþor micle þonne se sella mon, þenceð þæt his wise welhwam þince eal unforcuþ. Biþ þæs oþer swice, þonne he þæs facnes fintan sceawað. Wrenceþ he ond blenceþ, worn geþenceþ hinderhoca, hygegar leteð, scurum sceoteþ. He þa scylde ne wat fæhþe gefremede, feoþ his betran eorl fore æfstum, læteð inwitflan brecan þone burgweal, þe him bebead meotud þæt he þæt wigsteal wergan sceolde, siteþ symbelwlonc, searwum læteð wine gewæged word ut faran, þræfte þringan þrymme gebyrmed, æfæstum onæled, oferhygda ful, niþum nearowrencum. Nu þu cunnan meaht, gif þu þyslicne þegn gemittest wunian in wicum, wite þe be þissum feawum forðspellum þæt þæt biþ feondes bearn flæsce bifongen, hafað fræte lif, grundfusne gæst gode orfeormne, wuldorcyninge. Þæt se witga song, gearowyrdig guma, ond þæt gyd awræc: “Se þe hine sylfne in þa sliþnan tid þurh oferhygda up ahlæneð, ahefeð heahmodne, se sceal hean wesan æfter neosiþum niþer gebiged, wunian witum fæst, wyrmum beþrungen. Þæt wæs geara iu in godes rice þætte mid englum oferhygd astag, widmære gewin. Wroht ahofan, heardne heresiþ, heofon widledan, forsawan hyra sellan, þa hi to swice þohton ond þrymcyning þeodenstoles ricne beryfan, swa hit ryht ne wæs, ond þonne gesettan on hyra sylfra dom wuldres wynlond. Þæt him wige forstod fæder frumsceafta; wearð him seo feohte to grim. Ðonne bið þam oþrum ungelice se þe her on eorþan eaðmod leofað, ond wiþ gesibbra gehwone simle healdeð freode on folce ond his feond lufað, þeah þe he him abylgnesse oft gefremede willum in þisse worulde. Se mot wuldres dream in haligra hyht heonan astigan on engla eard. Ne biþ þam oþrum swa, se þe on ofermedum eargum dædum leofaþ in leahtrum, ne beoð þa lean gelic mid wuldorcyning.” Wite þe be þissum, gif þu eaðmodne eorl gemete, þegn on þeode, þam bið simle gæst gegæderad godes agen bearn wilsum in worlde, gif me se witega ne leag. Forþon we sculon a hycgende hælo rædes gemunan in mode mæla gehwylcum þone selestan sigora waldend. Amen. WIDSITH Widsið maðolade, wordhord onleac, se þe monna mæst mægþa ofer eorþan, folca geondferde; oft he on flette geþah mynelicne maþþum. Him from Myrgingum æþele onwocon. He mid Ealhhilde, fælre freoþuwebban, forman siþe Hreðcyninges ham gesohte eastan of Ongle, Eormanrices, wraþes wærlogan. Ongon þa worn sprecan: “Fela ic monna gefrægn mægþum wealdan! Sceal þeodna gehwylc þeawum lifgan, eorl æfter oþrum eðle rædan, se þe his þeodenstol geþeon wile. Þara wæs Hwala hwile selast, ond Alexandreas ealra ricost monna cynnes, ond he mæst geþah þara þe ic ofer foldan gefrægen hæbbe. Ætla weold Hunum, Eormanric Gotum, Becca Baningum, Burgendum Gifica. Casere weold Creacum ond Cælic Finnum, Hagena Holmrygum ond Heoden Glommum. Witta weold Swæfum, Wada Hælsingum, Meaca Myrgingum, Mearchealf Hundingum. Þeodric weold Froncum, Þyle Rondingum, Breoca Brondingum, Billing Wernum. Oswine weold Eowum ond Ytum Gefwulf, Fin Folcwalding Fresna cynne. Sigehere lengest Sædenum weold, Hnæf Hocingum, Helm Wulfingum, Wald Woingum, Wod Þyringum, Sæferð Sycgum, Sweom Ongendþeow, Sceafthere Ymbrum, Sceafa Longbeardum, Hun Hætwerum ond Holen Wrosnum. Hringweald wæs haten Herefarena cyning. Offa weold Ongle, Alewih Denum; se wæs þara manna modgast ealra, no hwæþre he ofer Offan eorlscype fremede, ac Offa geslog ærest monna, cnihtwesende, cynerica mæst. Nænig efeneald him eorlscipe maran on orette. Ane sweorde merce gemærde wið Myrgingum bi Fifeldore; heoldon forð siþþan Engle ond Swæfe, swa hit Offa geslog. Hroþwulf ond Hroðgar heoldon lengest sibbe ætsomne suhtorfædran, siþþan hy forwræcon wicinga cynn ond Ingeldes ord forbigdan, forheowan æt Heorote Heaðobeardna þrym. Swa ic geondferde fela fremdra londa geond ginne grund. Godes ond yfles þær ic cunnade cnosle bidæled, freomægum feor folgade wide. Forþon ic mæg singan ond secgan spell, mænan fore mengo in meoduhealle hu me cynegode cystum dohten. Ic wæs mid Hunum ond mid Hreðgotum, mid Sweom ond mid Geatum ond mid Suþdenum. Mid Wenlum ic wæs ond mid Wærnum ond mid wicingum. Mid Gefþum ic wæs ond mid Winedum ond mid Gefflegum. Mid Englum ic wæs ond mid Swæfum ond mid Ænenum. Mid Seaxum ic wæs ond Sycgum ond mid Sweord-werum. Mid Hronum ic wæs ond mid Deanum ond mid Heaþoreamum. Mid Þyringum ic wæs ond mid Þrowendum, ond mid Burgendum, þær ic beag geþah; me þær Guðhere forgeaf glædlicne maþþum songes to leane. Næs þæt sæne cyning! Mid Froncum ic wæs ond mid Frysum ond mid Frumtingum. Mid Rugum ic wæs ond mid Glommum ond mid Rum-walum. Swylce ic wæs on Eatule mid Ælfwine, se hæfde moncynnes, mine gefræge, leohteste hond lofes to wyrcenne, heortan unhneaweste hringa gedales, beorhtra beaga, bearn Eadwines. Mid Sercingum ic wæs ond mid Seringum; mid Creacum ic wæs ond mid Finnum ond mid Casere, se þe winburga geweald ahte, wiolena ond wilna, ond Wala rices. Mid Scottum ic wæs ond mid Peohtum ond mid Scridefinnum; mid Lidwicingum ic wæs ond mid Leonum ond mid Longbeardum, mid hæðnum ond mid hæleþum ond mid Hundingum. Mid Israhelum ic wæs ond mid Exsyringum, mid Ebreum ond mid Indeum ond mid Egyptum. Mid Moidum ic wæs ond mid Persum ond mid Myrgingum, ond Mofdingum ond ongend Myrgingum, ond mid Amothingum. Mid Eastþyringum ic wæs ond mid Eolum ond mid Istum ond Idumingum. Ond ic wæs mid Eormanrice ealle þrage, þær me Gotena cyning gode dohte; se me beag forgeaf, burgwarena fruma, on þam siex hund wæs smætes goldes, gescyred sceatta scillingrime; þone ic Eadgilse on æht sealde, minum hleodryhtne, þa ic to ham bicwom, leofum to leane, þæs þe he me lond forgeaf, mines fæder eþel, frea Myrginga. Ond me þa Ealhhild oþerne forgeaf, dryhtcwen duguþe, dohtor Eadwines. Hyre lof lengde geond londa fela, þonne ic be songe secgan sceolde hwær ic under swegle selast wisse goldhrodene cwen giefe bryttian. Ðonne wit Scilling sciran reorde for uncrum sigedryhtne song ahofan, hlude bi hearpan hleoþor swinsade, þonne monige men, modum wlonce, wordum sprecan, þa þe wel cuþan, þæt hi næfre song sellan ne hyrdon. Ðonan ic ealne geondhwearf eþel Gotena, sohte ic a gesiþa þa selestan; þæt wæs innweorud Earmanrices. Heðcan sohte ic ond Beadecan ond Herelingas, Emercan sohte ic ond Fridlan ond Eastgotan, frodne ond godne fæder Unwenes. Seccan sohte ic ond Beccan, Seafolan ond Þeodric, Heaþoric ond Sifecan, Hliþe ond Incgenþeow. Eadwine sohte ic ond Elsan, Ægelmund ond Hungar, ond þa wloncan gedryht Wiþmyrginga. Wulfhere sohte ic ond Wyrmhere; ful oft þær wig ne alæg, þonne Hræda here heardum sweordum ymb Wistlawudu wergan sceoldon ealdne eþelstol Ætlan leodum. Rædhere sohte ic ond Rondhere, Rumstan ond Gislhere, Wiþergield ond Freoþeric, Wudgan ond Haman; ne wæran þæt gesiþa þa sæmestan, þeah þe ic hy anihst nemnan sceolde. Ful oft of þam heape hwinende fleag giellende gar on grome þeode; wræccan þær weoldan wundnan golde werum ond wifum, Wudga ond Hama. Swa ic þæt symle onfond on þære feringe, þæt se biþ leofast londbuendum se þe him god syleð gumena rice to gehealdenne, þenden he her leofað.” Swa scriþende gesceapum hweorfað gleomen gumena geond grunda fela, þearfe secgað, þoncword sprecaþ, simle suð oþþe norð sumne gemetað gydda gleawne, geofum unhneawne, se þe fore duguþe wile dom aræran, eorlscipe æfnan, oþþæt eal scæceð, leoht ond lif somod; lof se gewyrceð, hafað under heofonum heahfæstne dom. THE FORTUNES OF MEN Ful oft þæt gegongeð, mid godes meahtum, þætte wer ond wif in woruld cennað bearn mid gebyrdum ond mid bleom gyrwað, tennaþ ond tætaþ, oþþæt seo tid cymeð, gegæð gearrimum, þæt þa geongan leomu, liffæstan leoþu, geloden weorþað. Fergað swa ond feþað fæder ond modor, giefað ond gierwaþ. God ana wat hwæt him weaxendum winter bringað! Sumum þæt gegongeð on geoguðfeore þæt se endestæf earfeðmæcgum wealic weorþeð. Sceal hine wulf etan, har hæðstapa; hinsiþ þonne modor bimurneð. Ne bið swylc monnes geweald! Sumne sceal hungor ahiþan, sumne sceal hreoh fordrifan, sumne sceal gar agetan, sumne guð abreotan. Sum sceal leomena leas lifes neotan, folmum ætfeohtan, sum on feðe lef, seonobennum seoc, sar cwanian, murnan meotudgesceaft mode gebysgad. Sum sceal on holte of hean beame fiþerleas feallan; bið on flihte seþeah, laceð on lyfte, oþþæt lengre ne bið westem wudubeames. Þonne he on wyrtruman sigeð sworcenferð, sawle bireafod, fealleþ on foldan, feorð biþ on siþe. Sum sceal on feþe on feorwegas nyde gongan ond his nest beran, tredan uriglast elþeodigra, frecne foldan; ah he feormendra lyt lifgendra, lað biþ æghwær fore his wonsceaftum wineleas hæle. Sum sceal on geapum galgan ridan, seomian æt swylte, oþþæt sawlhord, bancofa blodig, abrocen weorþeð. Þær him hrefn nimeþ heafodsyne, sliteð salwigpad sawelleasne; noþer he þy facne mæg folmum biwergan, laþum lyftsceaþan, biþ his lif scæcen, ond he feleleas, feores orwena, blac on beame bideð wyrde, bewegen wælmiste. Bið him werig noma! Sumne on bæle sceal brond aswencan, fretan frecne lig fægne monnan; þær him lifgedal lungre weorðeð, read reþe gled; reoteð meowle, seo hyre bearn gesihð brondas þeccan. Sumum meces ecg on meodubence yrrum ealowosan ealdor oþþringeð, were winsadum; bið ær his worda to hræd. Sum sceal on beore þurh byreles hond meodugal mæcga; þonne he gemet ne con gemearcian his muþe mode sine, ac sceal ful earmlice ealdre linnan, dreogan dryhtenbealo dreamum biscyred, ond hine to sylfcwale secgas nemnað, mænað mid muþe meodugales gedrinc. Sum sceal on geoguþe mid godes meahtum his earfoðsiþ ealne forspildan, ond on yldo eft eadig weorþan, wunian wyndagum ond welan þicgan, maþmas ond meoduful mægburge on, þæs þe ænig fira mæge forð gehealdan. Swa missenlice meahtig dryhten geond eorþan sceat eallum dæleð, scyreþ ond scrifeð ond gesceapo healdeð, sumum eadwelan, sumum earfeþa dæl, sumum geogoþe glæd, sumum guþe blæd, gewealdenne wigplegan, sumum wyrp oþþe scyte, torhtlicne tiir, sumum tæfle cræft, bleobordes gebregd. Sume boceras weorþað wisfæste. Sumum wundorgiefe þurh goldsmiþe gearwad weorþað; ful oft he gehyrdeð ond gehyrsteð wel, brytencyninges beorn, ond he him brad syleð lond to leane. He hit on lust þigeð. Sum sceal on heape hæleþum cweman, blissian æt beore bencsittendum; þær biþ drincendra dream se micla. Sum sceal mid hearpan æt his hlafordes fotum sittan, feoh þicgan, ond a snellice snere wræstan, lætan scralletan sceacol, se þe hleapeð, nægl neomegende; biþ him neod micel. Sum sceal wildne fugel wloncne atemian, heafoc on honda, oþþæt seo heoroswealwe wynsum weorþeð; deþ he wyrplas on, fedeþ swa on feterum fiþrum dealne, lepeþ lyftswiftne lytlum gieflum, oþþæt se wælisca wædum ond dædum his ætgiefan eaðmod weorþeð ond to hagostealdes honda gelæred. Swa wrætlice weoroda nergend geond middangeard monna cræftas sceop ond scyrede ond gesceapo ferede æghwylcum on eorþan eormencynnes. Forþon him nu ealles þonc æghwa secge, þæs þe he fore his miltsum monnum scrifeð. MAXIMS I I Frige mec frodum wordum! Ne læt þinne ferð onhælne, degol þæt þu deopost cunne! Nelle ic þe min dyrne gesecgan, gif þu me þinne hygecræft hylest ond þine heortan geþohtas. Gleawe men sceolon gieddum wrixlan. God sceal mon ærest hergan fægre, fæder userne, forþon þe he us æt frymþe geteode lif ond lænne willan; he usic wile þara leana gemonian. Meotud sceal in wuldre, mon sceal on eorþan geong ealdian. God us ece biþ, ne wendað hine wyrda ne hine wiht dreceþ, adl ne yldo ælmihtigne; ne gomelað he in gæste, ac he is gen swa he wæs, þeoden geþyldig. He us geþonc syleð, missenlicu mod, monge reorde. Feorhcynna fela fæþmeþ wide eglond monig. Eardas rume meotud arærde for moncynne, ælmihtig god, efenfela bega þeoda ond þeawa. Þing sceal gehegan frod wiþ frodne; biþ hyra ferð gelic, hi a sace semaþ, sibbe gelærað, þa ær wonsælge awegen habbað. Ræd sceal mid snyttro, ryht mid wisum, til sceal mid tilum. Tu beoð gemæccan; sceal wif ond wer in woruld cennan bearn mid gebyrdum. Beam sceal on eorðan leafum liþan, leomu gnornian. Fus sceal feran, fæge sweltan ond dogra gehwam ymb gedal sacan middangeardes. Meotud ana wat hwær se cwealm cymeþ, þe heonan of cyþþe gewiteþ. Umbor yceð, þa æradl nimeð; þy weorþeð on foldan swa fela fira cynnes, ne sy þæs magutimbres gemet ofer eorþan, gif hi ne wanige se þas woruld teode. Dol biþ se þe his dryhten nat, to þæs oft cymeð deað unþinged. Snotre men sawlum beorgað, healdað hyra soð mid ryhte. Eadig bið se þe in his eþle geþihð, earm se him his frynd geswicað. Nefre sceal se him his nest aspringeð, nyde sceal þrage gebunden. Bliþe sceal bealoleas heorte. Blind sceal his eagna þolian, oftigen biþ him torhtre gesihþe. Ne magon hi tunglu bewitian, swegltorht sunnan ne monan; þæt him biþ sar in his mode, onge þonne he hit ana wat, ne weneð þæt him þæs edhwyrft cyme. Waldend him þæt wite teode, se him mæg wyrpe syllan, hælo of heofodgimme, gif he wat heortan clæne. Lef mon læces behofað. Læran sceal mon geongne monnan, trymman ond tyhtan þæt he teala cunne, oþþæt hine mon atemedne hæbbe, sylle him wist ond wædo, oþþæt hine mon on gewitte alæde. Ne sceal hine mon cildgeongne forcweþan, ær he hine acyþan mote; þy sceal on þeode geþeon, þæt he wese þristhycgende. Styran sceal mon strongum mode. Storm oft holm gebringeþ, geofen in grimmum sælum; onginnað grome fundian fealwe on feorran to londe, hwæþer he fæste stonde. Weallas him wiþre healdað, him biþ wind gemæne. Swa biþ sæ smilte, þonne hy wind ne weceð; swa beoþ þeoda geþwære, þonne hy geþingad habbað, gesittað him on gesundum þingum, ond þonne mid gesiþum healdaþ cene men gecynde rice. Cyning biþ anwealdes georn; lað se þe londes monað, leof se þe mare beodeð. Þrym sceal mid wlenco, þriste mid cenum, sceolun bu recene beadwe fremman. Eorl sceal on eos boge, eorod sceal getrume ridan, fæste feþa stondan. Fæmne æt hyre bordan geriseð; widgongel wif word gespringeð, oft hy mon wommum bilihð, hæleð hy hospe mænað, oft hyre hleor abreoþeð. Sceomiande man sceal in sceade hweorfan, scir in leohte geriseð. Hond sceal heofod inwyrcan, hord in streonum bidan, gifstol gegierwed stondan, hwonne hine guman gedælen. Gifre biþ se þam golde onfehð, guma þæs on heahsetle geneah; lean sceal, gif we leogan nellað, þam þe us þas lisse geteode. II Forst sceal freosan, fyr wudu meltan, eorþe growan, is brycgian, wæter helm wegan, wundrum lucan eorþan ciþas. An sceal inbindan forstes fetre felameahtig god; winter sceal geweorpan, weder eft cuman, sumor swegle hat, sund unstille. Deop deada wæg dyrne bið lengest; holen sceal inæled, yrfe gedæled deades monnes. Dom biþ selast. Cyning sceal mid ceape cwene gebicgan, bunum ond beagum; bu sceolon ærest geofum god wesan. Guð sceal in eorle, wig geweaxan, ond wif geþeon leof mid hyre leodum, leohtmod wesan, rune healdan, rumheort beon mearum ond maþmum, meodorædenne for gesiðmægen symle æghwær eodor æþelinga ærest gegretan, forman fulle to frean hond ricene geræcan, ond him ræd witan boldagendum bæm ætsomne. Scip sceal genægled, scyld gebunden, leoht linden bord, leof wilcuma Frysan wife, þonne flota stondeð; biþ his ceol cumen ond hyre ceorl to ham, agen ætgeofa, ond heo hine in laðaþ, wæsceð his warig hrægl ond him syleþ wæde niwe, liþ him on londe þæs his lufu bædeð. Wif sceal wiþ wer wære gehealdan, oft hi mon wommum belihð; fela bið fæsthydigra, fela bið fyrwetgeornra, freoð hy fremde monnan, þonne se oþer feor gewiteþ. Lida biþ longe on siþe; a mon sceal seþeah leofes wenan, gebidan þæs he gebædan ne mæg. Hwonne him eft gebyre weorðe, ham cymeð, gif he hal leofað, nefne him holm gestyreð, mere hafað mundum mægðegsan wyn. Ceapeadig mon cyningwic þonne leodon cypeþ, þonne liþan cymeð; wuda ond wætres nyttað, þonne him biþ wic alyfed, mete bygeþ, gif he maran þearf, ærþon he to meþe weorþe. Seoc se biþ þe to seldan ieteð; þeah hine mon on sunnan læde, ne mæg he be þy wedre wesan, þeah hit sy wearm on sumera, ofercumen biþ he, ær he acwele, gif he nat hwa hine cwicne fede. Mægen mon sceal mid mete fedan, morþor under eorþan befeolan, hinder under hrusan, þe hit forhelan þenceð; ne biþ þæt gedefe deaþ, þonne hit gedyrned weorþeð. Hean sceal gehnigan, hadl gesigan, ryht rogian. Ræd biþ nyttost, yfel unnyttost, þæt unlæd nimeð. God bið genge, ond wiþ god lenge. Hyge sceal gehealden, hond gewealden, seo sceal in eagan, snyttro in breostum, þær bið þæs monnes modgeþoncas. Muþa gehwylc mete þearf, mæl sceolon tidum gongan. Gold geriseþ on guman sweorde, sellic sigesceorp, sinc on cwene, god scop gumum, garniþ werum, wig towiþre wicfreoþa healdan. Scyld sceal cempan, sceaft reafere, sceal bryde beag, bec leornere, husl halgum men, hæþnum synne. Woden worhte weos, wuldor alwalda, rume roderas; þæt is rice god, sylf soðcyning, sawla nergend, se us eal forgeaf þæt we on lifgaþ, ond eft æt þam ende eallum wealdeð monna cynne. Þæt is meotud sylfa. III Ræd sceal mon secgan, rune writan, leoþ gesingan, lofes gearnian, dom areccan, dæges onettan. Til mon tiles ond tomes meares, cuþes ond gecostes ond calcrondes; nænig fira to fela gestryneð. Wel mon sceal wine healdan on wega gehwylcum; oft mon fereð feor bi tune, þær him wat freond unwiotodne. Wineleas, wonsælig mon genimeð him wulfas to geferan, felafæcne deor. Ful oft hine se gefera sliteð; gryre sceal for greggum, græf deadum men; hungre heofeð, nales þæt heafe bewindeð, ne huru wæl wepeð wulf se græga, morþorcwealm mæcga, ac hit a mare wille. Wræd sceal wunden, wracu heardum men. Boga sceal stræle, sceal bam gelic mon to gemæccan. Maþþum oþres weorð, gold mon sceal gifan. Mæg god syllan eadgum æhte ond eft niman. Sele sceal stondan, sylf ealdian. Licgende beam læsest groweð. Treo sceolon brædan ond treow weaxan, sio geond bilwitra breost ariseð. Wærleas mon ond wonhydig, ætrenmod ond ungetreow, þæs ne gymeð god. Fela sceop meotud þæs þe fyrn gewearð, het siþþan swa forð wesan. Wæra gehwylcum wislicu word gerisað, gleomen gied ond guman snyttro. Swa monige beoþ men ofer eorþan, swa beoþ modgeþoncas; ælc him hafað sundorsefan. Longað þonne þy læs þe him con leoþa worn, oþþe mid hondum con hearpan gretan; hafaþ him his gliwes giefe, þe him god sealde. Earm biþ se þe sceal ana lifgan, wineleas wunian hafaþ him wyrd geteod; betre him wære þæt he broþor ahte, begen hi anes monnes, eorles eaforan wæran, gif hi sceoldan eofor onginnan oþþe begen beran; biþ þæt sliþhende deor. A scyle þa rincas gerædan lædan ond him ætsomne swefan; næfre hy mon tomælde, ær hy deað todæle. Hy twegen sceolon tæfle ymbsittan, þenden him hyra torn toglide, forgietan þara geocran gesceafta, habban him gomen on borde; idle hond æmetlan geneah tæfles monnes, þonne teoselum weorpeð. Seldan in sidum ceole, nefne he under segle yrne, werig scealc wiþ winde roweþ; ful oft mon wearnum tihð eargne, þæt he elne forleose, drugað his ar on borde. Lot sceal mid lyswe, list mid gedefum; þy weorþeð se stan forstolen. Oft hy wordum toweorpað, ær hy bacum tobreden; geara is hwær aræd. Wearð fæhþo fyra cynne, siþþan furþum swealg eorðe Abeles blode. Næs þæt andæge nið, of þam wrohtdropan wide gesprungon, micel mon ældum, monegum þeodum bealoblonden niþ. Slog his broðor swæsne Cain, þone cwealm nerede; cuþ wæs wide siþþan, þæt ece nið ældum scod, swa aþolwarum. Drugon wæpna gewin wide geond eorþan, ahogodan ond ahyrdon heoro sliþendne. Gearo sceal guðbord, gar on sceafte, ecg on sweorde ond ord spere, hyge heardum men. Helm sceal cenum, ond a þæs heanan hyge hord unginnost. THE ORDER OF THE WORLD Wilt þu, fus hæle, fremdne monnan, wisne woðboran wordum gretan, fricgan felageongne ymb forðgesceaft, biddan þe gesecge sidra gesceafta cræftas cyndelice cwichrerende, þa þe dogra gehwam þurh dom godes bringe wundra fela wera cneorissum! Is þara anra gehwam orgeate tacen, þam þurh wisdom woruld ealle con behabban on hreþre, hycgende mon, þæt geara iu, gliwes cræfte, mid gieddingum guman oft wrecan, rincas rædfæste; cuþon ryht sprecan, þæt a fricgende fira cynnes ond secgende searoruna gespon a gemyndge mæst monna wiston. Forþon scyle ascian, se þe on elne leofað, deophydig mon, dygelra gesceafta, bewritan in gewitte wordhordes cræft, fæstnian ferðsefan, þencan forð teala; ne sceal þæs aþreotan þegn modigne, þæt he wislice woruld fulgonge. Leorna þas lare. Ic þe lungre sceal meotudes mægensped maran gesecgan, þonne þu hygecræftig in hreþre mæge mode gegripan. Is sin meaht forswiþ. Nis þæt monnes gemet moldhrerendra, þæt he mæge in hreþre his heah geweorc furþor aspyrgan þonne him frea sylle to ongietanne godes agen bibod; ac we sculon þoncian þeodne mærum awa to ealdre, þæs þe us se eca cyning on gæste wlite forgiefan wille þæt we eaðe magon upcund rice forð gestigan, gif us on ferðe geneah ond we willað healdan heofoncyninges bibod. Gehyr nu þis herespel ond þinne hyge gefæstna. Hwæt, on frymþe gescop fæder ælmihtig, heah hordes weard, heofon ond eorðan, sæs sidne grund, sweotule gesceafte, þa nu in þam þream þurh þeodnes hond heaþ ond hebbaþ þone halgan blæd. Forþon eal swa teofanade, se þe teala cuþe, æghwylc wiþ oþrum; sceoldon eal beran stiþe stefnbyrd, swa him se steora bibead missenlice gemetu þurh þa miclan gecynd. Swa hi to worulde wlite forþ berað dryhtnes duguþe ond his dæda þrym, lixende lof in þa longan tid, fremmaþ fæstlice frean ece word in þam frumstole þe him frea sette, hluttor heofones weard, healdað georne mere gemære; meaht forð tihð heofoncondelle ond holmas mid, laþað ond lædeþ lifes agend in his anes fæþm ealle gesceafta. Swa him wideferh wuldor stondeþ, ealra demena þam gedefestan, þe us þis lif gescop, ond þis leohte beorht cymeð morgna gehwam ofer misthleoþu wadan ofer wægas wundrum gegierwed, ond mid ærdæge eastan snoweð wlitig ond wynsum wera cneorissum; lifgendra gehwam leoht forð biereð bronda beorhtost, ond his brucan mot æghwylc on eorþan, þe him eagna gesihð sigora soðcyning syllan wolde. Gewiteð þonne mid þy wuldre on westrodor forðmære tungol faran on heape, oþþæt on æfenne ut garsecges grundas pæþeð, glom oþer cigð; niht æfter cymeð, healdeð nydbibod halgan dryhtnes. Heofontorht swegl scir gescyndeð in gesceaft godes under foldan fæþm, farende tungol. Forþon nænig fira þæs frod leofað þæt his mæge æspringe þurh his ægne sped witan, hu geond grund færeð goldtorht sunne in þæt wonne genip under wætra geþring, oþþe hwa þæs leohtes londbuende brucan mote, siþþan heo ofer brim hweorfeð. Forþon swa teofenede, se þe teala cuþe, dæg wiþ nihte, deop wið hean, lyft wið lagustream, lond wiþ wæge, flod wið flode, fisc wið yþum. Ne waciað þas geweorc, ac he hi wel healdeð; stondað stiðlice bestryþed fæste miclum meahtlocum in þam mægenþrymme mid þam sy ahefed heofon ond eorþe. Beoð þonne eadge þa þær in wuniað, hyhtlic is þæt heorðwerud. Þæt is herga mæst, eadigra unrim, engla þreatas. Hy geseoð symle hyra sylfra cyning, eagum on wlitað, habbað æghwæs genoh. Nis him wihte won, þam þe wuldres cyning geseoþ in swegle; him is symbel ond dream ece unhwylen eadgum to frofre. Forþon scyle mon gehycgan þæt he meotude hyre; æghwylc ælda bearna forlæte idle lustas, læne lifes wynne, fundige him to lissa blisse, forlæte heteniþa gehwone sigan mid synna fyrnum, fere him to þam sellan rice. THE RIMING POEM Me lifes onlah se þis leoht onwrah, ond þæt torhte geteoh, tillice onwrah. Glæd wæs ic gliwum, glenged hiwum, blissa bleoum, blostma hiwum. Secgas mec segon, symbel ne alegon, feohgiefe gefegon; frætwed wægon wicg ofer wongum wennan gongum, lisse mid longum leoma gehongum. Þa wæs wæstmum aweaht, world onspreht, under roderum areaht, rædmægne oferþeaht. Giestas gengdon, gerscype mengdon, lisse lengdon, lustum glengdon. Scrifen scrad glad þurh gescad in brad, wæs on lagustreame lad, þær me leoþu ne biglad. Hæfde ic heanne had, ne wæs me in healle gad, þæt þær rof weord rad. Oft þær rinc gebad, þæt he in sele sæge sincgewæge, þegnum geþyhte. Þenden wæs me mægen, horsce mec heredon, hilde generedon, fægre feredon, feondon biweredon. Swa mec hyhtgiefu heold, hygedryht befeold, staþolæhtum steold, stepegongum weold swylce eorþe ol, ahte ic ealdorstol, galdorwordum gol. Gomen sibbe ne ofoll, ac wæs gefest gear, gellende sner, wuniendo wær wilbec bescær. Scealcas wæron scearpe, scyl wæs hearpe, hlude hlynede, hleoþor dynede, sweglrad swinsade, swiþe ne minsade. Burgsele beofode, beorht hlifade, ellen eacnade, ead beacnade, freaum frodade, fromum godade, mod mægnade, mine fægnade, treow telgade, tir welgade, blæd blissade, gold gearwade, gim hwearfade, sinc searwade, sib nearwade. From ic wæs in frætwum, freolic in geatwum; wæs min dream dryhtlic, drohtað hyhtlic. Foldan ic freoþode, folcum ic leoþode, lif wæs min longe, leodum in gemonge, tirum getonge, teala gehonge. Nu min hreþer is hreoh, heofsiþum sceoh, nydbysgum neah; gewiteð nihtes in fleah se ær in dæge wæs dyre. Scriþeð nu deop in feore brondhord geblowen, breostum in forgrowen, flyhtum toflowen. Flah is geblowen miclum in gemynde; modes gecynde greteð ungrynde grorn efenpynde, bealofus byrneð, bittre toyrneð. Werig winneð, widsið onginneð, sar ne sinniþ, sorgum cinnið, blæd his blinnið, blisse linnið, listum linneð, lustum ne tinneð. Dreamas swa her gedreosað, dryhtscype gehreosað, lif her men forleosað, leahtras oft geceosað; treowþrag is to trag, seo untrume genag, steapum eatole misþah, ond eal stund genag. Swa nu world wendeþ, wyrde sendeþ, ond hetes henteð, hæleþe scyndeð. Wercyn gewiteð, wælgar sliteð, flahmah fliteþ, flan mon hwiteð, borgsorg biteð, bald ald þwiteþ, wræcfæc wriþað, wraþ að smiteþ, singryn sidað, searofearo glideþ, gromtorn græfeþ, græft hafað, searohwit solaþ, sumurhat colað, foldwela fealleð, feondscipe wealleð, eorðmægen ealdaþ, ellen colað. Me þæt wyrd gewæf, ond gewyrht forgeaf, þæt ic grofe græf, ond þæt grimme græf flean flæsce ne mæg, þonne flanhred dæg nydgrapum nimeþ, þonne seo neaht becymeð seo me eðles ofonn ond mec her eardes onconn. Þonne lichoma ligeð, lima wyrm friteþ, ac him wenne gewigeð ond þa wist geþygeð, oþþæt beoþ þa ban an, ond æt nyhstan nan nefne se neda tan balawun her gehloten. Ne biþ se hlisa adroren. Ær þæt eadig geþenceð, he hine þe oftor swenceð, byrgeð him þa bitran synne, hogaþ to þære betran wynne, gemon morþa lisse, þær sindon miltsa blisse hyhtlice in heofona rice. Uton nu halgum gelice scyldum biscyrede scyndan generede, wommum biwerede, wuldre generede, þær moncyn mot for meotude rot soðne god geseon, ond aa in sibbe gefean. THE PANTHER Monge sindon geond middangeard unrimu cynn, þe we æþelu ne magon ryhte areccan ne rim witan; þæs wide sind geond world innan fugla ond deora foldhrerendra wornas widsceope, swa wæter bibugeð þisne beorhtan bosm, brim grymetende, sealtyþa geswing. We bi sumum hyrdon wrætlice gecynd wildra secgan firum freamærne feorlondum on eard weardian, eðles neotan æfter dunscrafum. Is þæt deor pandher bi noman haten, þæs þe niþþa bearn, wisfæste weras on gewritum cyþað bi þam anstapan. Se is æghwam freond, duguða estig, butan dracan anum, þam he in ealle tid ondwrað leofaþ þurh yfla gehwylc þe he geæfnan mæg. Ðæt is wrætlic deor, wundrum scyne hiwa gehwylces; swa hæleð secgað, gæsthalge guman, þætte Iosephes tunece wære telga gehwylces bleom bregdende, þara beorhtra gehwylc æghwæs ænlicra oþrum lixte dryhta bearnum, swa þæs deores hiw, blæc brigda gehwæs, beorhtra ond scynra wundrum lixeð, þætte wrætlicra æghwylc oþrum, ænlicra gien ond fægerra frætwum bliceð, symle sellicra. He hafað sundorgecynd, milde, gemetfæst. He is monþwære, lufsum ond leoftæl, nele laþes wiht ængum geæfnan butan þam attorsceaþan, his fyrngeflitan, þe ic ær fore sægde. Symle fylle fægen, þonne foddor þigeð, æfter þam gereordum ræste seceð dygle stowe under dunscrafum; ðær se þeodwiga þreonihta fæc swifeð on swefote, slæpe gebiesgad. Þonne ellenrof up astondeð, þrymme gewelgad, on þone þriddan dæg, sneome of slæpe. Sweghleoþor cymeð, woþa wynsumast þurh þæs wildres muð. Æfter þære stefne stenc ut cymeð of þam wongstede, wynsumra steam, swettra ond swiþra swæcca gehwylcum, wyrta blostmum ond wudubledum, eallum æþelicra eorþan frætwum. Þonne of ceastrum ond cynestolum ond of burgsalum beornþreat monig farað foldwegum folca þryþum, eoredcystum, ofestum gefysde, dareðlacende; deor efne swa some æfter þære stefne on þone stenc farað. Swa is dryhten god, dreama rædend, eallum eaðmede oþrum gesceaftum, duguða gehwylcre, butan dracan anum, attres ordfruman. Þæt is se ealda feond, þone he gesælde in susla grund, ond gefetrade fyrnum teagum, biþeahte þreanydum, ond þy þriddan dæge of digle aras, þæs þe he deað fore us þreo niht þolade, þeoden engla, sigora sellend. Þæt wæs swete stenc, wlitig ond wynsum geond woruld ealle. Siþþan to þam swicce soðfæste men on healfa gehwone heapum þrungon geond ealne ymbhwyrft eorþan sceata. Swa se snottra gecwæð sanctus Paulus: “Monigfealde sind geond middangeard god ungnyðe þe us to giefe dæleð ond to feorhnere fæder ælmihtig, ond se anga hyht ealra gesceafta, uppe ge niþre.” Þæt is æþele stenc. THE WHALE Nu ic fitte gen ymb fisca cynn wille woðcræfte wordum cyþan þurh modgemynd bi þam miclan hwale. Se bið unwillum oft gemeted, frecne ond ferðgrim, fareðlacendum, niþþa gehwylcum; þam is noma cenned, fyrnstreama geflotan, Fastitocalon. Is þæs hiw gelic hreofum stane, swylce worie bi wædes ofre, sondbeorgum ymbseald, særyrica mæst, swa þæt wenaþ wægliþende þæt hy on ealond sum eagum wliten, ond þonne gehydað heahstefn scipu to þam unlonde oncyrrapum, setlaþ sæmearas sundes æt ende, ond þonne in þæt eglond up gewitað collenferþe; ceolas stondað bi staþe fæste, streame biwunden. Ðonne gewiciað werigferðe, faroðlacende, frecnes ne wenað, on þam ealonde æled weccað, heahfyr ælað; hæleþ beoþ on wynnum, reonigmode, ræste geliste. Þonne gefeleð facnes cræftig þæt him þa ferend on fæste wuniaþ, wic weardiað wedres on luste, ðonne semninga on sealtne wæg mid þa noþe niþer gewiteþ garsecges gæst, grund geseceð, ond þonne in deaðsele drence bifæsteð scipu mid scealcum. Swa bið scinna þeaw, deofla wise, þæt hi drohtende þurh dyrne meaht duguðe beswicað, ond on teosu tyhtaþ tilra dæda, wemað on willan, þæt hy wraþe secen, frofre to feondum, oþþæt hy fæste ðær æt þam wærlogan wic geceosað. Þonne þæt gecnaweð of cwicsusle flah feond gemah, þætte fira gehwylc hæleþa cynnes on his hringe biþ fæste gefeged, he him feorgbona þurh sliþen searo siþþan weorþeð, wloncum ond heanum, þe his willan her firenum fremmað, mid þam he færinga, heoloþhelme biþeaht, helle seceð, goda geasne, grundleasne wylm under mistglome, swa se micla hwæl, se þe bisenceð sæliþende eorlas ond yðmearas. He hafað oþre gecynd, wæterþisa wlonc, wrætlicran gien. Þonne hine on holme hungor bysgað ond þone aglæcan ætes lysteþ, ðonne se mereweard muð ontyneð, wide weleras; cymeð wynsum stenc of his innoþe, þætte oþre þurh þone, sæfisca cynn, beswicen weorðaþ, swimmað sundhwate þær se sweta stenc ut gewiteð. Hi þær in farað unware weorude, oþþæt se wida ceafl gefylled bið; þonne færinga ymbe þa herehuþe hlemmeð togædre grimme goman. Swa biþ gumena gehwam, se þe oftost his unwærlice on þas lænan tid lif bisceawað, læteð hine beswican þurh swetne stenc, leasne willan, þæt he biþ leahtrum fah wið wuldorcyning. Him se awyrgda ongean æfter hinsiþe helle ontyneð, þam þe leaslice lices wynne ofer ferhtgereaht fremedon on unræd. Þonne se fæcna in þam fæstenne gebroht hafað, bealwes cræftig, æt þam edwylme þa þe him on cleofiað, gyltum gehrodene, ond ær georne his in hira lifdagum larum hyrdon, þonne he þa grimman goman bihlemmeð æfter feorhcwale fæste togædre, helle hlinduru; nagon hwyrft ne swice, utsiþ æfre, þa þær in cumað, þon ma þe þa fiscas faraðlacende of þæs hwæles fenge hweorfan motan. Forþon is eallinga dryhtna dryhtne, ond a deoflum wiðsace wordum ond weorcum, þæt we wuldorcyning geseon moton. Uton a sibbe to him on þas hwilnan tid hælu secan, þæt we mid swa leofne in lofe motan to widan feore wuldres neotan. THE PARTRIDGE Hyrde ic secgan gen bi sumum fugle wundorlicne fæger, þæt word þe gecwæð wuldres ealdor: “In swa hwylce tiid swa ge mid treowe to me on hyge hweorfað, ond ge hellfirena sweartra geswicað, swa ic symle to eow mid siblufan sona gecyrre þurh milde mod. Ge beoð me siþþan torhte tireadge talade ond rimde, beorhte gebroþor on bearna stæl.” Uton we þy geornor gode oliccan, firene feogan, friþes earnian, duguðe to dryhtne, þenden us dæg scine, þæt swa æþelne eardwica cyst in wuldres wlite wunian motan. Finit. SOUL AND BODY II Huru, ðæs behofaþ hæleþa æghwylc þæt he his sawle sið sylfa bewitige, hu þæt bið deoplic þonne se deað cymeð, asundrað þa sibbe, þa þe ær somud wæron, lic ond sawle! Long bið siþþan þæt se gæst nimeð æt gode sylfum swa wite swa wuldor, swa him in worulde ær efne þæt eorðfæt ær geworhte. Sceal se gæst cuman gehþum hremig, symle ymb seofon niht sawle findan þone lichoman þe heo ær longe wæg, þreo hund wintra, butan ær wyrce ece dryhten, ælmihtig god, ende worlde. Cleopað þonne swa cearful caldan reorde, spriceð grimlice gæst to þam duste: “Hwæt, drug þu dreorga, to hwon dreahtest þu me, eorþan fylnes eal forweornast, lames gelicnes! Lyt þu geþohtes to won þinre sawle sið siþþan wurde, siþþan heo of lichoman læded wære! Hwæt, wite þu me, werga! Hwæt, þu huru wyrma gifl lyt geþohtes, hu þis is long hider, ond þe þurh engel ufan of roderum sawle onsende þurh his sylfes hond, meotud ælmihtig, of his mægenþrymme, ond þe þa gebohte blode þy halgan, ond þu me þy heardan hungre gebunde ond gehæftnadest helle witum! Eardode ic þe in innan. No ic þe of meahte, flæsce bifongen, ond me firenlustas þine geþrungon. Þæt me þuhte ful oft þæt wære þritig þusend wintra to þinum deaðdæge. Hwæt, ic uncres gedales bad earfoðlice. Nis nu se ende to god! Wære þu þe wiste wlonc ond wines sæd, þrymful þunedest, ond ic ofþyrsted wæs godes lichoman, gæstes drinces. Þær þu þonne hogode her on life, þenden ic þe in worulde wunian sceolde, þæt þu wære þurh flæsc ond þurh firenlustas stronge gestyred ond gestaþelad þurh mec, ond ic wæs gæst on þe from gode sended, næfre þu me swa heardra helle wita ned gearwode þurh þinra neoda lust. Scealt þu nu hwæþre minra gescenta scome þrowian on þam miclan dæge, þonne monna cynn se ancenda ealle gegædrað. Ne eart þu nu þon leofre nængum lifgendra, menn to gemæccan, ne medder ne fæder, ne nængum gesibbra, þonne se swearta hrefn, siþþan ic ana of þe ut siþade þurh þæs sylfes hond þe ic ær onsended wæs. Ne magon þe nu heonan adon hyrste þa readan, ne gold ne sylfor ne þinra goda nan, ac her sculon abidan ban bireafod, besliten seonwum, ond þe þin sawl sceal minum unwillan oft gesecan, wemman mid wordum, swa þu worhtest to me. Eart þu dumb ond deaf, ne sindan þine dreamas wiht. Sceal ic þe nihtes seþeah nyde gesecan, synnum gesargad, ond eft sona from ðe hweorfan on honcred, þonne halege menn gode lifgendum lofsong doð, secan þa hamas þe þu me ær scrife, ond þa arleasan eardungstowe, ond þe sculon moldwyrmas monige ceowan, seonowum beslitan swearte wihte, gifre ond grædge. Ne sindon þine geahþe wiht, þa þu her on moldan monnum eawdest. Forþon þe wære selle swiþe micle þonne þe wæran ealle eorþan spede, (butan þu hy gedælde dryhtne sylfum), þær þu wurde æt frumsceafte fugel oþþe fisc on sæ, oððe eorþan neat ætes tiolode, feldgongende feoh butan snyttro, ge on westenne wildra deora þæt grimmeste, þær swa god wolde, ge þeah þu wære wyrmcynna þæt wyrreste, þonne þu æfre on moldan mon gewurde, oþþe æfre fulwihte onfon sceolde. Þonne þu for unc bu ondwyrdan scealt on þam miclan dæge, þonne eallum monnum beoð wunde onwrigene, þa þe in worulde ær firenfulle menn fyrn geworhton, ðonne wile dryhten sylf dæda gehyran, æt ealra monna gehwam muþes reorde wunde wiþerlean. Ac hwæt wilt þu þær on domdæge dryhtne secgan? Þonne ne bið nænig to þæs lytel lið on lime geweaxen, þæt þu ne scyle for æghwylc anra onsundran ryht agieldan, ðonne reþe bið dryhten æt dome. Ac hwæt do wit unc, þonne he unc hafað geedbyrded oþre siþe? Sculon wit þonne ætsomne siþþan brucan swylcra yrmþa, swa þu unc ær scrife.” Firenaþ þus þæt flæschord, sceal þonne feran on weg, secan helle grund, nales heofondreamas, dædum gedrefed. Ligeð dust þær hit wæs, ne mæg him ondsware ænige secgan, ne þær edringe ænge gehatan gæste geomrum, geoce oþþe frofre. Biþ þæt heafod tohliden, honda tohleoþode, geaflas toginene, goman toslitene, seonwe beoð asogene, sweora bicowen; rib reafiað reþe wyrmas, drincað hloþum hra, heolfres þurstge. Bið seo tunge totogen on tyn healfe hungrum to hroþor. Forþon heo ne mæg horsclice wordum wrixlan wið þone wergan gæst. Gifer hatte se wyrm, þam þa geaflas beoð nædle scearpran. Se geneþeð to ærest ealra on þam eorðscræfe; he þa tungan totyhð ond þa toþas þurhsmyhð, ond to ætwelan oþrum gerymeð, ond þa eagan þurhiteð ufon on þæt heafod wyrmum to wiste, þonne biþ þæt werge lic acolad þæt he longe ær werede mid wædum. Bið þonne wyrmes giefl, æt on eorþan. Þæt mæg æghwylcum men to gemyndum modsnotterra. DEOR Welund him be wurman wræces cunnade, anhydig eorl earfoþa dreag, hæfde him to gesiþþe sorge ond longaþ, wintercealde wræce; wean oft onfond, siþþan hine Niðhad on nede legde, swoncre seonobende on syllan monn. Þæs ofereode, þisses swa mæg! Beadohilde ne wæs hyre broþra deaþ on sefan swa sar swa hyre sylfre þing, þæt heo gearolice ongieten hæfde þæt heo eacen wæs; æfre ne meahte þriste geþencan, hu ymb þæt sceolde. Þæs ofereode, þisses swa mæg! We þæt Mæðhilde monge gefrugnon wurdon grundlease Geates frige, þæt hi seo sorglufu slæp ealle binom. Þæs ofereode, þisses swa mæg! Ðeodric ahte þritig wintra Mæringa burg; þæt wæs monegum cuþ. Þæs ofereode, þisses swa mæg! We geascodan Eormanrices wylfenne geþoht; ahte wide folc Gotena rices. Þæt wæs grim oyning. Sæt secg monig sorgum gebunden, wean on wenan, wyscte geneahhe þæt þæs cynerices ofercumen wære. Þæs ofereode, þisses swa mæg! Siteð sorgcearig, sælum bidæled, on sefan sweorceð, sylfum þinceð þæt sy endeleas earfoða dæl. Mæg þonne geþencan, þæt geond þas woruld witig dryhten wendeþ geneahhe, eorle monegum are gesceawað, wislicne blæd, sumum weana dæl. Þæt ic bi me sylfum secgan wille, þæt ic hwile wæs Heodeninga scop, dryhtne dyre. Me wæs Deor noma. Ahte ic fela wintra folgað tilne, holdne hlaford, oþþæt Heorrenda nu, leoðcræftig monn londryht geþah, þæt me eorla hleo ær gesealde. Þæs ofereode, þisses swa mæg! WULF AND EADWACER Leodum is minum swylce him mon lac gife; willað hy hine aþecgan, gif he on þreat cymeð. Ungelic is us. Wulf is on iege, ic on oþerre. Fæst is þæt eglond, fenne biworpen. Sindon wælreowe weras þær on ige; willað hy hine aþecgan, gif he on þreat cymeð. Ungelice is us. Wulfes ic mines widlastum wenum dogode; þonne hit wæs renig weder ond ic reotugu sæt, þonne mec se beaducafa bogum bilegde, wæs me wyn to þon, wæs me hwæþre eac lað. Wulf, min Wulf, wena me þine seoce gedydon, þine seldcymas, murnende mod, nales meteliste. Gehyrest þu, Eadwacer? Uncerne earne hwelp bireð wulf to wuda. Þæt mon eaþe tosliteð þætte næfre gesomnad wæs, uncer giedd geador. RIDDLES 1-59 1 Hwylc is hæleþa þæs horsc ond þæs hygecræftig þæt þæt mæge asecgan, hwa mec on sið wræce, þonne ic astige strong, stundum reþe, þrymful þunie, þragum wræce fere geond foldan, folcsalo bærne, ræced reafige? Recas stigað, haswe ofer hrofum. Hlin bið on eorþan, wælcwealm wera, þonne ic wudu hrere, bearwas bledhwate, beamas fylle, holme gehrefed, heahum meahtum wrecen on waþe, wide sended; hæbbe me on hrycge þæt ær hadas wreah foldbuendra, flæsc ond gæstas, somod on sunde. Saga hwa mec þecce, oþþe hu ic hatte, þe þa hlæst bere. 2 Hwilum ic gewite, swa ne wenaþ men, under yþa geþræc eorþan secan, garsecges grund. Gifen biþ gewreged, fam gewealcen; hwælmere hlimmeð, hlude grimmeð, streamas staþu beatað, stundum weorpaþ on stealc hleoþa stane ond sonde, ware ond wæge, þonne ic winnende, holmmægne biþeaht, hrusan styrge, side sægrundas. Sundhelme ne mæg losian ær mec læte se þe min latteow bið on siþa gehwam. Saga, þoncol mon, hwa mec bregde of brimes fæþmum, þonne streamas eft stille weorþað, yþa geþwære, þe mec ær wrugon. 3 Hwilum mec min frea fæste genearwað, sendeð þonne under salwonges bearm þone bradan, ond on bid wriceð, þrafað on þystrum þrymma sumne, hæste on enge, þær me heord siteð hruse on hrycge. Nah ic hwyrftweges of þam aglace, ac ic eþelstol hæleþa hrere; hornsalu wagiað, wera wicstede, weallas beofiað, steape ofer stiwitum. Stille þynceð lyft ofer londe ond lagu swige, oþþæt ic of enge up aþringe, efne swa mec wisaþ se mec wræde on æt frumsceafte furþum legde, bende ond clomme, þæt ic onbugan ne mot of þæs gewealde þe me wegas tæcneð. Hwilum ic sceal ufan yþa wregan, streamas styrgan ond to staþe þywan flintgrægne flod. Famig winneð wæg wið wealle, wonn ariseð dun ofer dype; hyre deorc on last, eare geblonden, oþer fereð, þæt hy gemittað mearclonde neah hea hlincas. Þær bið hlud wudu, brimgiesta breahtm, bidað stille stealc stanhleoþu streamgewinnes, hopgehnastes, þonne heah geþring on cleofu crydeþ. Þær bið ceole wen sliþre sæcce, gif hine sæ byreð on þa grimman tid, gæsta fulne, þæt he scyle rice birofen weorþan, feore bifohten fæmig ridan yþa hrycgum. Þær bið egsa sum ældum geywed, þara þe ic hyran sceal strong on stiðweg. Hwa gestilleð þæt? Hwilum ic þurhræse, þæt me on bæce rideð won wægfatu, wide toþringe lagustreama full, hwilum læte eft slupan tosomne. Se bið swega mæst, breahtma ofer burgum, ond gebreca hludast, þonne scearp cymeð sceo wiþ oþrum, ecg wið ecge; earpan gesceafte fus ofer folcum fyre swætað, blacan lige, ond gebrecu ferað deorc ofer dryhtum gedyne micle, farað feohtende, feallan lætað sweart sumsendu seaw of bosme, wætan of wombe. Winnende fareð atol eoredþreat, egsa astigeð, micel modþrea monna cynne, brogan on burgum, þonne blace scotiað scriþende scin scearpum wæpnum. Dol him ne ondrædeð ða deaðsperu, swylteð hwæþre, gif him soð meotud on geryhtu þurh regn ufan of gestune læteð stræle fleogan, farende flan. Fea þæt gedygað, þara þe geræceð rynegiestes wæpen. Ic þæs orleges or anstelle, þonne gewite wolcengehnaste þurh geþræc þringan þrimme micle ofer byrnan bosm. Biersteð hlude heah hloðgecrod; þonne hnige eft under lyfte helm londe near, ond me on hrycg hlade þæt ic habban sceal, meahtum gemagnad mines frean. Swa ic þrymful þeow þragum winne, hwilum under eorþan, hwilum yþa sceal hean underhnigan, hwilum holm ufan streamas styrge, hwilum stige up, wolcnfare wrege, wide fere swift ond swiþfeorm. Saga hwæt ic hatte, oþþe hwa mec rære, þonne ic restan ne mot, oþþe hwa mec stæðþe, þonne ic stille beom. 4 Ic sceal þragbysig þegne minum, hringum hæfted, hyran georne, min bed brecan, breahtme cyþan þæt me halswriþan hlaford sealde. Oft mec slæpwerigne secg oðþe meowle gretan eode; ic him gromheortum winterceald oncweþe. Wearm lim gebundenne bæg hwilum bersteð; se þeah biþ on þonce þegne minum, medwisum men, me þæt sylfe, þær wiht wite, ond wordum min on sped mæge spel gesecgan. 5 Ic eom anhaga iserne wund, bille gebennad, beadoweorca sæd, ecgum werig. Oft ic wig seo, frecne feohtan. Frofre ne wene, þæt me geoc cyme guðgewinnes, ær ic mid ældum eal forwurðe, ac mec hnossiað homera lafe, heardecg heoroscearp, hondweorc smiþa, bitað in burgum; ic abidan sceal laþran gemotes. Næfre læcecynn on folcstede findan meahte, þara þe mid wyrtum wunde gehælde, ac me ecga dolg eacen weorðað þurh deaðslege dagum ond nihtum. 6 Mec gesette soð sigora waldend Crist to compe. Oft ic cwice bærne, unrimu cyn eorþan getenge, næte mid niþe, swa ic him no hrine, þonne mec min frea feohtan hateþ. Hwilum ic monigra mod arete, hwilum ic frefre þa ic ær winne on feorran swiþe; hi þæs felað þeah, swylce þæs oþres, þonne ic eft hyra ofer deop gedreag drohtað bete. 7 Hrægl min swigað, þonne ic hrusan trede, oþþe þa wic buge, oþþe wado drefe. Hwilum mec ahebbað ofer hæleþa byht hyrste mine, ond þeos hea lyft, ond mec þonne wide wolcna strengu ofer folc byreð. Frætwe mine swogað hlude ond swinsiað, torhte singað, þonne ic getenge ne beom flode ond foldan, ferende gæst. 8 Ic þurh muþ sprece mongum reordum, wrencum singe, wrixle geneahhe heafodwoþe, hlude cirme, healde mine wisan, hleoþre ne miþe, eald æfensceop, eorlum bringe blisse in burgum, þonne ic bugendre stefne styrme; stille on wicum sittað nigende. Saga hwæt ic hatte, þe swa scirenige sceawendwisan hlude onhyrge, hæleþum bodige wilcumena fela woþe minre. 9 Mec on þissum dagum deadne ofgeafun fæder ond modor; ne wæs me feorh þa gen, ealdor in innan. Þa mec an ongon, welhold mege, wedum þeccan, heold ond freoþode, hleosceorpe wrah swa arlice swa hire agen bearn, oþþæt ic under sceate, swa min gesceapu wæron, ungesibbum wearð eacen gæste. Mec seo friþe mæg fedde siþþan, oþþæt ic aweox, widdor meahte siþas asettan. Heo hæfde swæsra þy læs suna ond dohtra, þy heo swa dyde. 10 Neb wæs min on nearwe, ond ic neoþan wætre, flode underflowen, firgenstreamum swiþe besuncen, ond on sunde awox ufan yþum þeaht, anum getenge liþendum wuda lice mine. Hæfde feorh cwico, þa ic of fæðmum cwom brimes ond beames on blacum hrægle; sume wæron hwite hyrste mine, þa mec lifgende lyft upp ahof, wind of wæge, siþþan wide bær ofer seolhbaþo. Saga hwæt ic hatte. 11 Hrægl is min hasofag, hyrste beorhte, reade ond scire on reafe minum. Ic dysge dwelle ond dole hwette unrædsiþas, oþrum styre nyttre fore. Ic þæs nowiht wat þæt heo swa gemædde, mode bestolene, dæde gedwolene, deoraþ mine won wisan gehwam. Wa him þæs þeawes, siþþan heah bringað horda deorast, gif hi unrædes ær ne geswicaþ. 12 Fotum ic fere, foldan slite, grene wongas, þenden ic gæst bere. Gif me feorh losað, fæste binde swearte Wealas, hwilum sellan men. Hwilum ic deorum drincan selle beorne of bosme, hwilum mec bryd triedeð felawlonc fotum, hwilum feorran broht wonfeax Wale wegeð ond þyð, dol druncmennen deorcum nihtum, wæteð in wætre, wyrmeð hwilum fægre to fyre; me on fæðme sticaþ hygegalan hond, hwyrfeð geneahhe, swifeð me geond sweartne. Saga hwæt ic hatte, þe ic lifgende lond reafige ond æfter deaþe dryhtum þeowige. 13 Ic seah turf tredan, X wæron ealra, VI gebroþor ond hyra sweostor mid; hæfdon feorg cwico. Fell hongedon sweotol ond gesyne on seles wæge anra gehwylces. Ne wæs hyra ængum þy wyrs, ne siðe þy sarre, þeah hy swa sceoldon reafe birofene, rodra weardes meahtum aweahte, muþum slitan haswe blede. Hrægl bið geniwad þam þe ær forðcymene frætwe leton licgan on laste, gewitan lond tredan. 14 Ic wæs wæpenwiga. Nu mec wlonc þeceð geong hagostealdmon golde ond sylfore, woum wirbogum. Hwilum weras cyssað, hwilum ic to hilde hleoþre bonne wilgehleþan, hwilum wycg byreþ mec ofer mearce, hwilum merehengest fereð ofer flodas frætwum beorhtne, hwilum mægða sum minne gefylleð bosm beaghroden; hwilum ic bordum sceal, heard, heafodleas, behlywed licgan, hwilum hongige hyrstum frætwed, wlitig on wage, þær weras drincað, freolic fyrdsceorp. Hwilum folcwigan on wicge wegað, þonne ic winde sceal sincfag swelgan of sumes bosme; hwilum ic gereordum rincas laðige wlonce to wine; hwilum wraþum sceal stefne minre forstolen hreddan, flyman feondsceaþan. Frige hwæt ic hatte. 15 Hals is min hwit ond heafod fealo, sidan swa some. Swift ic eom on feþe, beadowæpen bere. Me on bæce standað her swylce swe on hleorum. Hlifiað tu earan ofer eagum. Ordum ic steppe in grene græs. Me bið gyrn witod, gif mec onhæle an onfindeð wælgrim wiga, þær ic wic buge, bold mid bearnum, ond ic bide þær mid geoguðcnosle, hwonne gæst cume to durum minum, him biþ deað witod. Forþon ic sceal of eðle eaforan mine forhtmod fergan, fleame nergan, gif he me æfterweard ealles weorþeð; hine berað breost. Ic his bidan ne dear, reþes on geruman, (nele þæt ræd teale), ac ic sceal fromlice feþemundum þurh steapne beorg stræte wyrcan. Eaþe ic mæg freora feorh genergan, gif ic mægburge mot mine gelædan on degolne weg þurh dune þyrel swæse ond gesibbe; ic me siþþan ne þearf wælhwelpes wig wiht onsittan. Gif se niðsceaþa nearwe stige me on swaþe seceþ, ne tosæleþ him on þam gegnpaþe guþgemotes, siþþan ic þurh hylles hrof geræce, ond þurh hest hrino hildepilum laðgewinnum, þam þe ic longe fleah. 16 Oft ic sceal wiþ wæge winnan ond wiþ winde feohtan, somod wið þam sæcce, þonne ic secan gewite eorþan yþum þeaht; me biþ se eþel fremde. Ic beom strong þæs gewinnes, gif ic stille weorþe; gif me þæs tosæleð, hi beoð swiþran þonne ic, ond mec slitende sona flymað, willað oþfergan þæt ic friþian sceal. Ic him þæt forstonde, gif min steort þolað ond mec stiþne wiþ stanas moton fæste gehabban. Frige hwæt ic hatte. 17 Ic eom mundbora minre heorde, eodorwirum fæst, innan gefylled dryhtgestreona. Dægtidum oft spæte sperebrogan; sped biþ þy mare fylle minre. Frea þæt bihealdeð, hu me of hrife fleogað hyldepilas. Hwilum ic sweartum swelgan onginne brunum beadowæpnum, bitrum ordum, eglum attorsperum. Is min innað til, wombhord wlitig, wloncum deore; men gemunan þæt me þurh muþ fareð. 18 Ic eom wunderlicu wiht; ne mæg word sprecan, mældan for monnum, þeah ic muþ hæbbe, wide wombe Ic wæs on ceole ond mines cnosles ma. 19 Ic on siþe seah hygewloncne, heafodbeorhtne, swiftne ofer sælwong swiþe þrægan. Hæfde him on hrycge hildeþryþe nægledne rad Widlast ferede rynestrong on rade rofne For wæs þy beorhtre, swylcra siþfæt. Saga hwæt ic hatte. 20 Ic eom wunderlicu wiht, on gewin sceapen, frean minum leof, fægre gegyrwed. Byrne is min bleofag, swylce beorht seomað wir ymb þone wælgim þe me waldend geaf, se me widgalum wisað hwilum sylfum to sace. Þonne ic sinc wege þurh hlutterne dæg, hondweorc smiþa, gold ofer geardas. Oft ic gæstberend cwelle compwæpnum. Cyning mec gyrweð since ond seolfre ond mec on sele weorþað; ne wyrneð wordlofes, wisan mæneð mine for mengo, þær hy meodu drincað, healdeð mec on heaþore, hwilum læteð eft radwerigne on gerum sceacan, orlegfromne. Oft ic oþrum scod frecne æt his freonde; fah eom ic wide, wæpnum awyrged. Ic me wenan ne þearf þæt me bearn wræce on bonan feore, gif me gromra hwylc guþe genægeð; ne weorþeð sio mægburg gemicledu eaforan minum þe ic æfter woc, nymþe ic hlafordleas hweorfan mote from þam healdende þe me hringas geaf. Me bið forð witod, gif ic frean hyre, guþe fremme, swa ic gien dyde minum þeodne on þonc, þæt ic þolian sceal bearngestreona. Ic wiþ bryde ne mot hæmed habban, ac me þæs hyhtplegan geno wyrneð, se mec geara on bende legde; forþon ic brucan sceal on hagostealde hæleþa gestreona. Oft ic wirum dol wife abelge, wonie hyre willan; heo me wom spreceð, floceð hyre folmum, firenaþ mec wordum, ungod gæleð. Ic ne gyme þæs compes 21 Neb is min niþerweard; neol ic fere ond be grunde græfe, geonge swa me wisað har holtes feond, ond hlaford min woh færeð weard æt steorte, wrigaþ on wonge, wegeð mec ond þyð, saweþ on swæð min. Ic snyþige forð, brungen of bearwe, bunden cræfte, wegen on wægne, hæbbe wundra fela; me biþ gongendre grene on healfe ond min swæð sweotol sweart on oþre. Me þurh hrycg wrecen hongaþ under an orþoncpil, oþer on heafde, fæst ond forðweard. Fealleþ on sidan þæt ic toþum tere, gif me teala þenaþ hindeweardre, þæt biþ hlaford min. 22 Ætsomne cwom LX monna to wægstæþe wicgum ridan; hæfdon XI eoredmæcgas fridhengestas, IIII sceamas. Ne meahton magorincas ofer mere feolan, swa hi fundedon, ac wæs flod to deop, atol yþa geþræc, ofras hea, streamas stronge. Ongunnon stigan þa on wægn weras ond hyra wicg somod hlodan under hrunge; þa þa hors oðbær eh ond eorlas, æscum dealle, ofer wætres byht wægn to lande, swa hine oxa ne teah ne esna mægen ne fæthengest, ne on flode swom, ne be grunde wod gestum under, ne lagu drefde, ne on lyfte fleag, ne under bæc cyrde; brohte hwæþre beornas ofer burnan ond hyra bloncan mid from stæðe heaum, þæt hy stopan up on oþerne, ellenrofe, weras of wæge, ond hyra wicg gesund. 23 Agof is min noma eft onhwyrfed; ic eom wrætlic wiht on gewin sceapen. Þonne ic onbuge, ond me of bosme fareð ætren onga, ic beom eallgearo þæt ic me þæt feorhbealo feor aswape. Siþþan me se waldend, se me þæt wite gescop, leoþo forlæteð, ic beo lengre þonne ær, oþþæt ic spæte, spilde geblonden, ealfelo attor þæt ic ær geap. Ne togongeð þæs gumena hwylcum, ænigum eaþe þæt ic þær ymb sprice, gif hine hrineð þæt me of hrife fleogeð, þæt þone mandrinc mægne geceapaþ, fullwered fæste feore sine. Nelle ic unbunden ænigum hyran nymþe searosæled. Saga hwæt ic hatte. 24 Ic eom wunderlicu wiht, wræsne mine stefne, hwilum beorce swa hund, hwilum blæte swa gat, hwilum græde swa gos, hwilum gielle swa hafoc, hwilum ic onhyrge þone haswan earn, guðfugles hleoþor, hwilum glidan reorde muþe gemæne, hwilum mæwes song, þær ic glado sitte. mec nemnað, swylce ond fullesteð, ond Nu ic haten eom swa þa siex stafas sweotule becnaþ. 25 Ic eom wunderlicu wiht, wifum on hyhte, neahbuendum nyt; nængum sceþþe burgsittendra, nymþe bonan anum. Staþol min is steapheah, stonde ic on bedde, neoþan ruh nathwær. Neþeð hwilum ful cyrtenu ceorles dohtor, modwlonc meowle, þæt heo on mec gripeð, ræseð mec on reodne, reafað min heafod, fegeð mec on fæsten. Feleþ sona mines gemotes, seo þe mec nearwað, wif wundenlocc. Wæt bið þæt eage. 26 Mec feonda sum feore besnyþede, woruldstrenga binom, wætte siþþan, dyfde on wætre, dyde eft þonan, sette on sunnan, þær ic swiþe beleas herum þam þe ic hæfde. Heard mec siþþan snað seaxses ecg, sindrum begrunden; fingras feoldan, ond mec fugles wyn geond speddropum spyrede geneahhe, ofer brunne brerd, beamtelge swealg, streames dæle, stop eft on mec, siþade sweartlast. Mec siþþan wrah hæleð hleobordum, hyde beþenede, gierede mec mid golde; forþon me gliwedon wrætlic weorc smiþa, wire bifongen. Nu þa gereno ond se reada telg ond þa wuldorgesteald wide mære dryhtfolca helm, nales dol wite. Gif min bearn wera brucan willað, hy beoð þy gesundran ond þy sigefæstran, heortum þy hwætran ond þy hygebliþran, ferþe þy frodran, habbaþ freonda þy ma, swæsra ond gesibbra, soþra ond godra, tilra ond getreowra, þa hyra tyr ond ead estum ycað ond hy arstafum lissum bilecgað ond hi lufan fæþmum fæste clyppað. Frige hwæt ic hatte, niþum to nytte. Nama min is mære, hæleþum gifre ond halig sylf. 27 Ic eom weorð werum, wide funden, brungen of bearwum ond of burghleoþum, of denum ond of dunum. Dæges mec wægun feþre on lifte, feredon mid liste under hrofes hleo. Hæleð mec siþþan baþedan in bydene. Nu ic eom bindere ond swingere, sona weorpe esne to eorþan, hwilum ealdne ceorl. Sona þæt onfindeð, se þe mec fehð ongean, ond wið mægenþisan minre genæsteð, þæt he hrycge sceal hrusan secan, gif he unrædes ær ne geswiceð, strengo bistolen, strong on spræce, mægene binumen; nah his modes geweald, fota ne folma. Frige hwæt ic hatte, ðe on eorþan swa esnas binde, dole æfter dyntum be dæges leohte. 28 Biþ foldan dæl fægre gegierwed mid þy heardestan ond mid þy scearpestan ond mid þy grymmestan gumena gestreona, corfen, sworfen, cyrred, þyrred, bunden, wunden, blæced, wæced, frætwed, geatwed, feorran læded to durum dryhta. Dream bið in innan cwicra wihta, clengeð, lengeð, þara þe ær lifgende longe hwile wilna bruceð ond no wið spriceð, ond þonne æfter deaþe deman onginneð, meldan mislice. Micel is to hycganne wisfæstum menn, hwæt seo wiht sy. 29 Ic wiht geseah wundorlice hornum bitweonum huþe lædan, lyftfæt leohtlic, listum gegierwed, huþe to þam ham of þam heresiþe; walde hyre on þære byrig bur atimbran, searwum asettan, gif hit swa meahte. Ða cwom wundorlicu wiht ofer wealles hrof, seo is eallum cuð eorðbuendum, ahredde þa þa huþe ond to ham bedraf wreccan ofer willan, gewat hyre west þonan fæhþum feran, forð onette. Dust stonc to heofonum, deaw feol on eorþan, niht forð gewat. Nænig siþþan wera gewiste þære wihte sið. 30a Ic eom legbysig, lace mid winde, bewunden mid wuldre, wedre gesomnad, fus forðweges, fyre gebysgad, bearu blowende, byrnende gled. Ful oft mec gesiþas sendað æfter hondum, þæt mec weras ond wif wlonce cyssað. Þonne ic mec onhæbbe, ond hi onhnigaþ to me monige mid miltse, þær ic monnum sceal ycan upcyme eadignesse. 31 Is þes middangeard missenlicum wisum gewlitegad, wrættum gefrætwad. Ic seah sellic þing singan on ræcede; wiht wæs nower werum on gemonge, sio hæfde wæstum wundorlicran. Niþerweard wæs neb hyre, fet ond folme fugele gelice; no hwæþre fleogan mæg ne fela gongan, hwæþre feþegeorn fremman onginneð, gecoren cræftum, cyrreð geneahhe oft ond gelome eorlum on gemonge, siteð æt symble, sæles bideþ, hwonne ær heo cræft hyre cyþan mote werum on wonge. Ne heo þær wiht þigeð þæs þe him æt blisse beornas habbað. Deor domes georn, hio dumb wunað; hwæþre hyre is on fote fæger hleoþor, wynlicu woðgiefu. Wrætlic me þinceð, hu seo wiht mæge wordum lacan þurh fot neoþan, frætwed hyrstum. Hafað hyre on halse, þonne hio hord warað, bær, beagum deall, broþor sine, mæg mid mægne. Micel is to hycgenne wisum woðboran, hwæt sio wiht sie. 32 Is þes middangeard missenlicum wisum gewlitegad, wrættum gefrætwad. Siþum sellic ic seah searo hweorfan, grindan wið greote, giellende faran. Næfde sellicu wiht syne ne folme, exle ne earmas; sceal on anum fet searoceap swifan, swiþe feran, faran ofer feldas. Hæfde fela ribba; muð wæs on middan. Moncynne nyt, fereð foddurwelan, folcscipe dreogeð, wist in wigeð, ond werum gieldeð gaful geara gehwam þæs þe guman brucað, rice ond heane. Rece, gif þu cunne, wis worda gleaw, hwæt sio wiht sie. 33 Wiht cwom æfter wege wrætlicu liþan, cymlic from ceole cleopode to londe, hlinsade hlude; hleahtor wæs gryrelic, egesful on earde, ecge wæron scearpe. Wæs hio hetegrim, hilde to sæne, biter beadoweorca; bordweallas grof, heardhiþende. Heterune bond, sægde searocræftig ymb hyre sylfre gesceaft: “Is min modor mægða cynnes þæs deorestan, þæt is dohtor min eacen up liden, swa þæt is ældum cuþ, firum on folce, þæt seo on foldan sceal on ealra londa gehwam lissum stondan.” 34 Ic wiht geseah in wera burgum, seo þæt feoh fedeð. Hafað fela toþa; nebb biþ hyre æt nytte, niþerweard gongeð, hiþeð holdlice ond to ham tyhð, wæþeð geond weallas, wyrte seceð; aa heo þa findeð, þa þe fæst ne biþ; læteð hio þa wlitigan, wyrtum fæste, stille stondan on staþolwonge, beorhte blican, blowan ond growan. 35 Mec se wæta wong, wundrum freorig, of his innaþe ærist cende. Ne wat ic mec beworhtne wulle flysum, hærum þurh heahcræft, hygeþoncum min. Wundene me ne beoð wefle, ne ic wearp hafu, ne þurh þreata geþræcu þræd me ne hlimmeð, ne æt me hrutende hrisil scriþeð, ne mec ohwonan sceal am cnyssan. Wyrmas mec ne awæfan wyrda cræftum, þa þe geolo godwebb geatwum frætwað. Wile mec mon hwæþre seþeah wide ofer eorþan hatan for hæleþum hyhtlic gewæde. Saga soðcwidum, searoþoncum gleaw, wordum wisfæst, hwæt þis gewæde sy. 36 Ic wiht geseah on wege feran, seo wæs wrætlice wundrum gegierwed. Hæfde feowere fet under wombe ond ehtuwe monn.h.w.M.wiif.m.x.l.kf wf.hors. qxxs. ufon on hrycge; hæfde tu fiþru ond twelf eagan ond siex heafdu. Saga hwæt hio wære. For flodwegas; ne wæs þæt na fugul ana, ac þær wæs æghwylces anra gelicnes horses ond monnes, hundes ond fugles, ond eac wifes wlite. Þu wast, gif þu const, to gesecganne, þæt we soð witan, hu þære wihte wise gonge. 37 Ic þa wihte geseah; womb wæs on hindan þriþum aþrunten. Þegn folgade, mægenrofa man, ond micel hæfde gefered þæt hit felde, fleah þurh his eage. Ne swylteð he symle, þonne syllan sceal innað þam oþrum, ac him eft cymeð bot in bosme, blæd biþ aræred; he sunu wyrceð, bið him sylfa fæder. 38 Ic þa wiht geseah wæpnedcynnes, geoguðmyrþe grædig; him on gafol forlet ferðfriþende feower wellan scire sceotan, on gesceap þeotan. Mon maþelade, se þe me gesægde: “Seo wiht, gif hio gedygeð, duna briceð; gif he tobirsteð, bindeð cwice.” 39 Gewritu secgað þæt seo wiht sy mid moncynne miclum tidum sweotol ond gesyne. Sundorcræft hafað maran micle, þonne hit men witen. Heo wile gesecan sundor æghwylcne feorhberendra, gewiteð eft feran on weg. Ne bið hio næfre niht þær oþre, ac hio sceal wideferh wreccan laste hamleas hweorfan; no þy heanre biþ. Ne hafað hio fot ne folme, ne æfre foldan hran, ne eagena ægþer twega, ne muð hafaþ, ne wiþ monnum spræc, ne gewit hafað, ac gewritu secgað þæt seo sy earmost ealra wihta, þara þe æfter gecyndum cenned wære. Ne hafað hio sawle ne feorh, ac hio siþas sceal geond þas wundorworuld wide dreogan. Ne hafaþ hio blod ne ban, hwæþre bearnum wearð geond þisne middangeard mongum to frofre. Næfre hio heofonum hran, ne to helle mot, ac hio sceal wideferh wuldorcyninges larum lifgan. Long is to secganne hu hyre ealdorgesceaft æfter gongeð, woh wyrda gesceapu; þæt is wrætlic þing to gesecganne. Soð is æghwylc þara þe ymb þas wiht wordum becneð; ne hafað heo ænig lim, leofaþ efne seþeah. Gif þu mæge reselan recene gesecgan soþum wordum, saga hwæt hio hatte. 40 Ece is se scyppend, se þas eorþan nu wreðstuþum wealdeð ond þas world healdeð. Rice is se reccend ond on ryht cyning ealra anwalda, eorþan ond heofones, healdeð ond wealdeð, swa he ymb þas utan hweorfeð. He mec wrætlice worhte æt frymþe, þa he þisne ymbhwyrft ærest sette, heht mec wæccende wunian longe, þæt ic ne slepe siþþan æfre, ond mec semninga slæp ofergongeþ, beoð eagan min ofestum betyned. Þisne middangeard meahtig dryhten mid his onwalde æghwær styreð; swa ic mid waldendes worde ealne þisne ymbhwyrft utan ymbclyppe. Ic eom to þon bleað, þæt mec bealdlice mæg gearu gongende grima abregan, ond eofore eom æghwær cenra, þonne he gebolgen bidsteal giefeð; ne mæg mec oferswiþan segnberendra ænig ofer eorþan, nymþe se ana god se þisne hean heofon healdeþ ond wealdeþ. Ic eom on stence strengre micle þonne ricels oþþe rose sy, on eorþan tyrf wynlic weaxeð; ic eom wræstre þonne heo. Þeah þe lilie sy leof moncynne, beorht on blostman, ic eom betre þonne heo; swylce ic nardes stenc nyde oferswiþe mid minre swetnesse symle æghwær, ond ic fulre eom þonne þis fen swearte þæt her yfle adelan stinceð. Eal ic under heofones hwearfte recce, swa me leof fæder lærde æt frymþe, þæt ic þa mid ryhte reccan moste þicce ond þynne; þinga gehwylces onlicnesse æghwær healde. Hyrre ic eom heofone, hateþ mec heahcyning his deagol þing dyre bihealdan; eac ic under eorþan eal sceawige wom wraðscrafu wraþra gæsta. Ic eom micle yldra þonne ymbhwyrft þes oþþe þes middangeard meahte geweorþan, ond ic giestron wæs geong acenned mære to monnum þurh minre modor hrif. Ic eom fægerre frætwum goldes, þeah hit mon awerge wirum utan; ic eom wyrslicre þonne þes wudu fula oððe þis waroð þe her aworpen ligeð. Ic eorþan eom æghwær brædre, ond widgielra þonne þes wong grena; folm mec mæg bifon ond fingras þry utan eaþe ealle ymbclyppan. Heardra ic eom ond caldra þonne se hearda forst, hrim heorugrimma, þonne he to hrusan cymeð; ic eom Ulcanus up irnendan leohtan leoman lege hatra. Ic eom on goman gena swetra þonne þu beobread blende mid hunige; swylce ic eom wraþre þonne wermod sy, þe her on hyrstum heasewe stondeþ. Ic mesan mæg meahtelicor ond efnetan ealdum þyrse, ond ic gesælig mæg symle lifgan þeah ic ætes ne sy æfre to feore. Ic mæg fromlicor fleogan þonne pernex oþþe earn oþþe hafoc æfre meahte; nis zefferus, se swifta wind, þæt swa fromlice mæg feran æghwær; me is snægl swiftra, snelra regnwyrm ond fenyce fore hreþre; is þæs gores sunu gonge hrædra, þone we wifel wordum nemnað. Hefigere ic eom micle þonne se hara stan oþþe unlytel leades clympre, leohtre ic eom micle þonne þes lytla wyrm þe her on flode gæð fotum dryge. Flinte ic eom heardre þe þis fyr drifeþ of þissum strongan style heardan, hnescre ic eom micle halsrefeþre, seo her on winde wæweð on lyfte. Ic eorþan eom æghwær brædre ond widgelra þonne þes wong grena; ic uttor eaþe eal ymbwinde, wrætlice gewefen wundorcræfte. Nis under me ænig oþer wiht waldendre on worldlife; ic eom ufor ealra gesceafta, þara þe worhte waldend user, se mec ana mæg ecan meahtum, geþeon þrymme, þæt ic onþunian ne sceal. Mara ic eom ond strengra þonne se micla hwæl, se þe garsecges grund bihealdeð sweartan syne; ic eom swiþre þonne he, swylce ic eom on mægene minum læsse þonne se hondwyrm, se þe hæleþa bearn, secgas searoþoncle, seaxe delfað. Nu hafu ic in heafde hwite loccas wræste gewundne, ac ic eom wide calu; ne ic breaga ne bruna brucan moste, ac mec bescyrede scyppend eallum; nu me wrætlice weaxað on heafde þæt me on gescyldrum scinan motan ful wrætlice wundne loccas. Mara ic eom ond fættra þonne amæsted swin, bearg bellende, þe on bocwuda, won wrotende wynnum lifde þæt he 41 edniwu; þæt is moddor monigra cynna, þæs selestan, þæs sweartestan, þæs deorestan þæs þe dryhta bearn ofer foldan sceat to gefean agen. Ne magon we her in eorþan owiht lifgan, nymðe we brucen þæs þa bearn doð. Þæt is to geþencanne þeoda gehwylcum, wisfæstum werum, hwæt seo wiht sy. 42 Ic seah wyhte wrætlice twa undearnunga ute plegan hæmedlaces; hwitloc anfeng wlanc under wædum, gif þæs weorces speow, fæmne fyllo. Ic on flette mæg þurh runstafas rincum secgan, þam þe bec witan, bega ætsomne naman þara wihta. Þær sceal Nyd wesan twega oþer ond se torhta Æsc an an linan, Acas twegen, Hægelas swa some. Hwylc þæs hordgates cægan cræfte þa clamme onleac þe þa rædellan wið rynemenn hygefæste heold heortan bewrigene orþoncbendum? Nu is undyrne werum æt wine hu þa wihte mid us, heanmode twa, hatne sindon. 43 Ic wat indryhtne æþelum deorne giest in geardum, þam se grimma ne mæg hungor sceððan ne se hata þurst, yldo ne adle. Gif him arlice esne þenað, se þe agan sceal on þam siðfate, hy gesunde æt ham findað witode him wiste ond blisse, cnosles unrim, care, gif se esne his hlaforde hyreð yfle, frean on fore. Ne wile forht wesan broþor oþrum; him þæt bam sceðeð, þonne hy from bearme begen hweorfað anre magan ellorfuse, moddor ond sweostor. Mon, se þe wille, cyþe cynewordum hu se cuma hatte, eðþa se esne, þe ic her ymb sprice. 44 Wrætlic hongað bi weres þeo, frean under sceate. Foran is þyrel. Bið stiþ ond heard, stede hafað godne; þonne se esne his agen hrægl ofer cneo hefeð, wile þæt cuþe hol mid his hangellan heafde gretan þæt he efenlang ær oft gefylde. 45 Ic on wincle gefrægn weaxan nathwæt, þindan ond þunian, þecene hebban; on þæt banlease bryd grapode, hygewlonc hondum, hrægle þeahte þrindende þing þeodnes dohtor. 46 Wer sæt æt wine mid his wifum twam ond his twegen suno ond his twa dohtor, swase gesweostor, ond hyra suno twegen, freolico frumbearn; fæder wæs þær inne þara æþelinga æghwæðres mid, eam ond nefa. Ealra wæron fife eorla ond idesa insittendra. 47 Moððe word fræt. Me þæt þuhte wrætlicu wyrd, þa ic þæt wundor gefrægn, þæt se wyrm forswealg wera gied sumes, þeof in þystro, þrymfæstne cwide ond þæs strangan staþol. Stælgiest ne wæs wihte þy gleawra, þe he þam wordum swealg. 48 Ic gefrægn for hæleþum hring endean, torhtne butan tungan, tila þeah he hlude stefne ne cirmde, strongum wordum. Sinc for secgum swigende cwæð: “Gehæle mec, helpend gæsta.” Ryne ongietan readan goldes guman galdorcwide, gleawe beþencan hyra hælo to gode, swa se hring gecwæð. 49 Ic wat eardfæstne anne standan, deafne, dumban, se oft dæges swilgeð þurh gopes hond gifrum lacum. Hwilum on þam wicum se wonna þegn, sweart ond saloneb, sendeð oþre under goman him golde dyrran, þa æþelingas oft wilniað, cyningas ond cwene. Ic þæt cyn nu gen nemnan ne wille, þe him to nytte swa ond to dugþum doþ þæt se dumba her, eorp unwita, ær forswilgeð. 50 Wiga is on eorþan wundrum acenned dryhtum to nytte, of dumbum twam torht atyhted, þone on teon wigeð feond his feonde. Forstrangne oft wif hine wrið; he him wel hereð, þeowaþ him geþwære, gif him þegniað mægeð ond mæcgas mid gemete ryhte, fedað hine fægre; he him fremum stepeð life on lissum. Leanað grimme þam þe hine wloncne weorþan læteð. 51 Ic seah wrætlice wuhte feower samed siþian; swearte wæran lastas, swaþu swiþe blacu. Swift wæs on fore, fuglum framra; fleag on lyfte, deaf under yþe. Dreag unstille winnende wiga se him wegas tæcneþ ofer fæted gold feower eallum. 52 Ic seah ræpingas in ræced fergan under hrof sales hearde twegen, þa wæron genamnan, nearwum bendum gefeterade fæste togædre; þara oþrum wæs an getenge wonfah Wale, seo weold hyra bega siþe bendum fæstra. 53 Ic seah on bearwe beam hlifian, tanum torhtne. Þæt treow wæs on wynne, wudu weaxende. Wæter hine ond eorþe feddan fægre, oþþæt he frod dagum on oþrum wearð aglachade deope gedolgod, dumb in bendum, wriþen ofer wunda, wonnum hyrstum foran gefrætwed. Nu he fæcnum weg þurh his heafdes mægen hildegieste oþrum rymeð. Oft hy an yste strudon hord ætgædre; hræd wæs ond unlæt se æftera, gif se ærra fær genamnan in nearowe neþan moste. 54 Hyse cwom gangan, þær he hie wisse stondan in wincsele, stop feorran to, hror hægstealdmon, hof his agen hrægl hondum up, hrand under gyrdels hyre stondendre stiþes nathwæt, worhte his willan; wagedan buta. Þegn onnette, wæs þragum nyt tillic esne, teorode hwæþre æt stunda gehwam strong ær þon hio, werig þæs weorces. Hyre weaxan ongon under gyrdelse þæt oft gode men ferðþum freogað ond mid feo bicgað. 55 Ic seah in healle, þær hæleð druncon, on flet beran feower cynna, wrætlic wudutreow ond wunden gold, sinc searobunden, ond seolfres dæl ond rode tacn, þæs us to roderum up hlædre rærde, ær he helwara burg abræce. Ic þæs beames mæg eaþe for eorlum æþelu secgan; þær wæs hlin ond acc ond se hearda iw ond se fealwa holen; frean sindon ealle nyt ætgædre, naman habbað anne, wulfheafedtreo, þæt oft wæpen abæd his mondryhtne, maðm in healle, goldhilted sweord. Nu me þisses gieddes ondsware ywe, se hine on mede wordum secgan hu se wudu hatte. 56 Ic wæs þær inne þær ic ane geseah winnende wiht wido bennegean, holt hweorfende; heaþoglemma feng, deopra dolga. Daroþas wæron weo þære wihte, ond se wudu searwum fæste gebunden. Hyre fota wæs biidfæst oþer, oþer bisgo dreag, leolc on lyfte, hwilum londe neah. Treow wæs getenge þam þær torhtan stod leafum bihongen. Ic lafe geseah minum hlaforde, þær hæleð druncon, þara flana geweorc, on flet beran. 57 Ðeos lyft byreð lytle wihte ofer beorghleoþa. Þa sind blace swiþe, swearte salopade. Sanges rope heapum ferað, hlude cirmað, tredað bearonæssas, hwilum burgsalo niþþa bearna. Nemnað hy sylfe. 58 Ic wat anfete ellen dreogan wiht on wonge. Wide ne fereð, ne fela rideð, ne fleogan mæg þurh scirne dæg, ne hie scip fereð, naca nægledbord; nyt bið hwæþre hyre mondryhtne monegum tidum. Hafað hefigne steort, heafod lytel, tungan lange, toð nænigne, isernes dæl; eorðgræf pæþeð. Wætan ne swelgeþ ne wiht iteþ, foþres ne gitsað, fereð oft swa þeah lagoflod on lyfte; life ne gielpeð, hlafordes gifum, hyreð swa þeana þeodne sinum. Þry sind in naman ryhte runstafas, þara is Rad foran. 59 Ic seah in healle hring gyldenne men sceawian, modum gleawe, ferþþum frode. Friþospede bæd god nergende gæste sinum se þe wende wriþan; word æfter cwæð hring on hyrede, hælend nemde tillfremmendra. Him torhte in gemynd his dryhtnes naman dumba brohte ond in eagna gesihð, gif þæs æþelan goldes tacen ongietan cuþe ond dryhtnes dolg, don swa þæs beages benne cwædon. Ne mæg þære bene æniges monnes ungefullodre godes ealdorburg gæst gesecan, rodera ceastre. Ræde, se þe wille, hu ðæs wrætlican wunda cwæden hringes to hæleþum, þa he in healle wæs wylted ond wended wloncra folmum. THE WIFE'S LAMENT Ic þis giedd wrece bi me ful geomorre, minre sylfre sið. Ic þæt secgan mæg, hwæt ic yrmþa gebad, siþþan ic up weox, niwes oþþe ealdes, no ma þonne nu. A ic wite wonn minra wræcsiþa. Ærest min hlaford gewat heonan of leodum ofer yþa gelac; hæfde ic uhtceare hwær min leodfruma londes wære. Ða ic me feran gewat folgað secan, wineleas wræcca, for minre weaþearfe. Ongunnon þæt þæs monnes magas hycgan þurh dyrne geþoht, þæt hy todælden unc, þæt wit gewidost in woruldrice lifdon laðlicost, ond mec longade. Het mec hlaford min herheard niman, ahte ic leofra lyt on þissum londstede, holdra freonda. Forþon is min hyge geomor, ða ic me ful gemæcne monnan funde, heardsæligne, hygegeomorne, mod miþendne, morþor hycgendne. Bliþe gebæro ful oft wit beotedan þæt unc ne gedælde nemne deað ana owiht elles; eft is þæt onhworfen, is nu swa hit no wære freondscipe uncer. Sceal ic feor ge neah mines felaleofan fæhðu dreogan. Heht mec mon wunian on wuda bearwe, under actreo in þam eorðscræfe. Eald is þes eorðsele, eal ic eom oflongad, sindon dena dimme, duna uphea, bitre burgtunas, brerum beweaxne, wic wynna leas. Ful oft mec her wraþe begeat fromsiþ frean. Frynd sind on eorþan, leofe lifgende, leger weardiað, þonne ic on uhtan ana gonge under actreo geond þas eorðscrafu. Þær ic sittan mot sumorlangne dæg, þær ic wepan mæg mine wræcsiþas, earfoþa fela; forþon ic æfre ne mæg þære modceare minre gerestan, ne ealles þæs longaþes þe mec on þissum life begeat. A scyle geong mon wesan geomormod, heard heortan geþoht, swylce habban sceal bliþe gebæro, eac þon breostceare, sinsorgna gedreag, sy æt him sylfum gelong eal his worulde wyn, sy ful wide fah feorres folclondes, þæt min freond siteð under stanhliþe storme behrimed, wine werigmod, wætre beflowen on dreorsele. Dreogeð se min wine micle modceare; he gemon to oft wynlicran wic. Wa bið þam þe sceal of langoþe leofes abidan. THE JUDGMENT DAY I Ðæt gelimpan sceal, þætte lagu floweð, flod ofer foldan; feores bið æt ende anra gehwylcum. Oft mæg se þe wile in his sylfes sefan soð geþencan. Hafað him geþinged hider þeoden user on þam mæstan dæge, mægencyninga hyhst, wile þonne forbærnan brego moncynnes lond mid lige. Nis þæt lytulu spræc to geheganne. Hat bið onæled, siþþan fyr nimeð foldan sceatas, byrnende lig beorhte gesceafte; bið eal þes ginna grund gleda gefylled, reþra bronda, swa nu rixiað gromhydge guman, gylpe strynað, hyra hlaforde gehlæges tilgað, oþþæt hy beswicað synna weardas, þæt hi mid þy heape helle secað, fleogað mid þam feondum. Him biþ fyr ongean, droflic wite, þær næfre dæg scineð leohte of lyfte, ac a bilocen stondeð, siþþan þæs gæstes gryre agiefen weorþeð. Ufan hit is enge ond hit is innan hat; nis þæt betlic bold, ac þær is brogna hyhst, ne noht hyhtlic ham, ac þær is helle grund, sarlic siðfæt þam þe sibbe ful oft tomældeð mid his muþe. Ne con he þa mircan gesceaft, hu hi butan ende ece stondeð þam þe þær for his synnum onsægd weorþeð, ond þonne a to ealdre orleg dreogeð. Hwa is þonne þæs ferðgleaw, oþþe þæs fela cunne, þæt æfre mæge heofona heahþu gereccan, swa georne þone godes dæl, swa he gearo stondeð clænum heortum, þam þe þisne cwide willað ondrædan þus deopne? Sceal se dæg weorþan þæt we forð berað firena gehwylce, þeawas ond geþohtas; þæt bið þearlic gemot, heardlic heremægen. Hat biþ acolod. Ne biþ þonne on þisse worulde nymþe wætres sweg fisces eþel; ne biþ her ban ne blod, ac sceal bearna gehwylc mid lice ond mid sawle leanes fricgan ealles þæs þe we on eorþan ær geworhtan godes oþþe yfles. Ne mæg nænig gryre mare geweorþan æfter worulde, ond se bið wide cuð. Ne tytaþ her tungul, ac biþ tyr scæcen, eorþan blædas. Forþon ic a wille leode læran þæt hi lof godes hergan on heahþu, hyhtum to wuldre lifgen on geleafan, ond a lufan dryhtnes wyrcan in þisse worulde, ær þon se wlonca dæg bodige þurh byman brynehatne leg, egsan oferþrym. Ne bið nænges eorles tir leng on þissum life, siþþan leohtes weard ofer ealne foldan fæþm fyr onsendeð. Lixeð lyftes mægen, leg onetteð, blæc byrnende, blodgyte weorþeð mongum gemeldad, mægencyninges þrea; beofað eal beorhte gesceaft, brondas lacað on þam deopan dæge, dyneð upheofon. Þonne weras ond wif woruld alætað, eorþan yrmþu, seoð þonne on ece gewyrht. Þonne bið gecyþed hwa in clænnisse lif alifde; him bið lean gearo. Hyht wæs a in heofonum, siþþan user hælend wæs, middangeardes meotud, þurh þa mæstan gesceaft on ful blacne beam bunden fæste cearian clomme. Crist ealle wat gode dæde; no þæs gilpan þearf synfull sawel, þæt hyre sie swegl ongean, þonne he gehyrweð ful oft halge lare, brigdeð on bysmer. Ne con he þæs brogan dæl, yfles ondgiet, ær hit hine on fealleð. He þæt þonne onfindeð, þonne se fær cymeþ, geond middangeard monegum gecyþeð, þæt he bið on þæt wynstre weorud wyrs gescaden, þonne he on þa swiþran hond swican mote, leahtra alysed. Lyt þæt geþenceð, se þe him wines glæd wilna bruceð, siteð him symbelgal, siþ ne bemurneð, hu him æfter þisse worulde weorðan mote. Wile þonne forgieldan gæsta dryhten willum æfter þære wyrde, wuldres ealdor, þam þe his synna nu sare geþenceþ, modbysgunge micle dreogeð; him þæt þonne geleanað lifes waldend, heofona hyrde, æfter heonansiþe godum dædum, þæs þe he swa geomor wearð, sarig fore his synnum. Ne sceal se to sæne beon ne þissa larna to læt, se þe him wile lifgan mid gode, brucan þæs boldes þe us beorht fæder gearwað togeanes, gæsta ealdor. Þæt is sigedryhten þe þone sele frætweð, timbreð torhtlice; to sculon clæne, womma lease, swa se waldend cwæð, ealra cyninga cyning. Forþon cwicra gehwylc, deophydigra, dryhtne hyreð, þara þe wile heofona heahþu gestigan. Hwæþre þæt gegongeð, þeah þe hit sy greote beþeaht, lic mid lame, þæt hit sceal life onfon, feores æfter foldan. Folc biþ gebonnen, Adames bearn ealle to spræce; beoð þonne gegædrad gæst ond bansele, gesomnad to þam siþe. Soþ þæt wile cyþan, þonne we us gemittað on þam mæstan dæge, rincas æt þære rode, secgað þonne ryhta fela, eal swylce under heofonum gewearð hates ond cealdes, godes oþþe yfles; georne gehyreð heofoncyninga hyhst hæleþa dæde. Næfre mon þæs hlude horn aþyteð ne byman ablaweþ, þæt ne sy seo beorhte stefn ofer ealne middangeard monnum hludre, waldendes word; wongas beofiað for þam ærende þæt he to us eallum wat. Oncweþ nu þisne cwide; cuþ sceal geweorþan þæt ic gewægan ne mæg wyrd under heofonum, ac hit þus gelimpan sceal leoda gehwylcum ofer eall beorht gesetu, byrnende lig. Siþþan æfter þam lige lif bið gestaþelad, welan ah in wuldre se nu wel þenceð. RESIGNATION Age mec se ælmihta god, helpe min se halga dryhten! Þu gesceope heofon ond eorþan ond wundor eall, min wundorcyning, þe þær on sindon, ece dryhten, micel ond manigfeald. Ic þe, mære god, mine sawle bebeode ond mines sylfes lic, ond min word ond min weorc, witig dryhten, ond eal min leoþo, leohtes hyrde, ond þa manigfealdan mine geþohtas. Getacna me, tungla hyrde, þær selast sy sawle minre to gemearcenne meotudes willan, þæt ic þe geþeo þinga gehwylce, ond on me sylfum, soðfæst cyning, ræd arære. Regnþeof ne læt on sceade sceþþan, þeah þe ic scyppendum wuldorcyninge waccor hyrde, ricum dryhtne, þonne min ræd wære. Forgif me to lisse, lifgende god, bitre bealodæde. Ic þa bote gemon, cyninga wuldor, cume to, gif ic mot. Forgif þu me, min frea, fierst ond ondgiet ond geþyld ond gemynd þinga gehwylces þara þu me, soþfæst cyning, sendan wylle to cunnunge. Nu þu const on mec firendæda fela, feorma mec hwæþre, meotod, for þinre miltse, þeah þe ic ma fremede grimra gylta þonne me god lyfde; hæbbe ic þonne þearfe þæt ic þine seþeah, halges heofoncyninges, hyldo getilge leorendum dagum, lif æfter oþrum geseo ond gesece, þæt me siþþan þær unne arfæst god ecan dreames, lif alyfe, þeah þe lætlicor bette bealodæde þonne bibodu wæron halgan heofonmægnes. Hwæt, þu me her fela forgeafe. Gesette minne hyht on þec, forhte foreþoncas, þæt hio fæstlice stonde gestaðelad. Onstep minne hige, gæsta god cyning, in gearone ræd. Nu ic fundige to þe, fæder moncynnes, of þisse worulde, nu ic wat þæt ic sceal, ful unfyr faca; feorma me þonne, wyrda waldend, in þinne wuldordream, ond mec geleoran læt, leofra dryhten, geoca mines gæstes. Þonne is gromra to fela æfestum eaden, hæbbe ic þonne æt frean frofre, þeah þe ic ær on fyrste lyt earnode arna. Forlæt mec englas seþeah geniman on þinne neawest, nergende cyning, meotud, for þinre miltse. Þeah ðe is mana fela æfter dogrum dyde, ne læt þu mec næfre deofol seþeah þin lim lædan on laðne sið, þy læs hi on þone foreþonc gefeon motan þy þe hy him sylfum sellan þuhten englas oferhydige þonne ece Crist. Gelugon hy him æt þam geleafan; forþon hy longe scul[], werge wihta, wræce þrowian. Forstond þu mec ond gestyr him, þonne storm cyme minum gæste ongegn; geoca þonne, mihtig dryhten, minre sawle, gefreoþa hyre ond gefeorma hy, fæder moncynnes, hædre gehogode, hæl, ece god, meotod meahtum swiþ. Min is nu þa sefa synnum fah, ond ic ymb sawle eom feam siþum forht, þeah þu me fela sealde arna on þisse eorþan. Þe sie ealles þonc meorda ond miltsa, þara þu me sealdest. No ðæs earninga ænige wæron mid; hwæþre ic me ealles þæs ellen wylle habban ond hlyhhan ond me hyhtan to, frætwian mec on ferðweg ond fundian sylf to þam siþe þe ic asettan sceal, gæst gearwian, ond me þæt eal for gode þolian bliþe mode, nu ic gebunden eom fæste in minum ferþe. Huru me frea witeð sume þara synna þe ic me sylf ne conn ongietan gleawlice. Gode ic hæbbe abolgen, brego moncynnes; forþon ic þus bittre wearð gewitnad for þisse worulde, swa min gewyrhto wæron micle fore monnum, þæt ic martirdom deopne adreoge. Ne eom ic dema gleaw, wis fore weorude; forþon ic þas word spræce fus on ferþe, swa me on frymðe gelomp yrmþu ofer eorþan, þæt ic a þolade geara gehwylce (gode ealles þonc!) modearfoþa ma þonne on oþrum, fyrhto in folce; forþon ic afysed eom earm of minum eþle. Ne mæg þæs anhoga, leodwynna leas, leng drohtian, wineleas wræcca, (is him wrað meotud), gnornað on his geoguþe, ond him ælce mæle men fullestað, ycað his yrmþu, ond he þæt eal þolað, sarcwide secga, ond him bið a sefa geomor, mod morgenseoc. Ic bi me tylgust secge þis sarspel ond ymb siþ spræce, longunge fus, ond on lagu þence, nat min hwy ic gebycge bat on sæwe, fleot on faroðe; nah ic fela goldes ne huru þæs freondes, þe me gefylste to þam siðfate, nu ic me sylf ne mæg fore minum wonæhtum willan adreogan. Wudu mot him weaxan, wyrde bidan, tanum lædan; ic for tæle ne mæg ænigne moncynnes mode gelufian eorl on eþle. Eala dryhten min, meahtig mundbora! Þæt ic eom mode []eoc, bittre abolgen, is seo bot æt þe gelong æfter []fe. Ic on leohte ne mæg butan earfoþum ænge þinga feasceaft hæle foldan []unian; þonne ic me to fremþum freode hæfde, cyðþu gecwe [] me wæs a cearu symle lufena to leane, swa ic alifde nu. Giet biþ þæt selast, þonne mon him sylf ne mæg wyrd onwendan, þæt he þonne wel þolige. THE DESCENT INTO HELL Ongunnon him on uhtan æþelcunde mægð gierwan to geonge; wiston gumena gemot æþelinges lic eorðærne biþeaht. Woldan werigu wif wope bimænan æþelinges deað ane hwile, reonge bereotan. Ræst wæs acolad, heard wæs hinsið; hæleð wæron modge, þe hy æt þam beorge bliðe fundon. Cwom seo murnende Maria on dægred, heht hy oþre mid eorles dohtor. Sohton sarigu tu sigebearn godes ænne in þæt eorðærn þær hi ær wiston þæt hine gehyddan hæleð Iudea; wendan þæt he on þam beorge bidan sceolde, ana in þære easterniht. Huru þæs oþer þing wiston þa wifmenn, þa hy on weg cyrdon! Ac þær cwom on uhtan an engla þreat, behæfde heapa wyn hælendes burg. Open wæs þæt eorðærn, æþelinges lic onfeng feores gæst, folde beofode, hlogan helwaran; hagosteald onwoc modig from moldan, mægenþrym aras sigefæst ond snottor. Sægde Iohannis, hæleð helwarum, hlyhhende spræc modig to þære mengo ymb his mæges []: “Hæfde me gehaten hælend user, þa he me on þisne sið sendan wolde, þæt he me gesoht[] siex monað, ealles folces fruma. Nu [] sceacen. Wene ic ful swiþe ond witod [ ] to dæge dryhten wille [] gesecan, sigebearn godes.” Fysde hine þa to fore frea moncynnes; wolde heofona helm helle weallas forbrecan ond forbygan, þære burge þrym onginnan reafian, reþust ealra cyninga. Ne rohte he to þære hilde helmberendra, ne he byrnwigend to þam burggeatum lædan ne wolde, ac þa locu feollan, clustor of þam ceastrum; cyning in oþrad, ealles folces fruma forð onette, weoruda wuldorgiefa. Wræccan þrungon, hwylc hyra þæt sygebearn geseon moste, Adam ond Abraham, Isac ond Iacob, monig modig eorl, Moyses ond Dauid, Esaias ond Sacharias, heahfædra fela, swylce eac hæleþa gemot, witgena weorod, wifmonna þreat, fela fæmnena, folces unrim. Geseah þa Iohannis sigebearn godes mid þy cyneþrymme cuman to helle, ongeat þa geomormod godes sylfes sið. Geseah he helle duru hædre scinan, þa þe longe ær bilocen wæron, beþeahte mid þystre; se þegn wæs on wynne. Abead þa bealdlice burgwarena ord modig fore þære mengo ond to his mæge spræc ond þa wilcuman wordum grette: “Þe þæs þonc sie, þeoden user, þæt þu us[]ige secan woldest, nu we on þissum bendum bidan [] þonne monige bindeð broþorleasne wræccan [] (he bið wide fah), ne bið he no þæs nearwe under niðloc[ ] þæs bitre gebunden under bealuclommum, þæt he þy yð ne mæge ellen habban, þonne he his hlafordes hyldo gelyfeð, þæt hine of þam bendum bicgan wille. Swa we ealle to þe an gelyfað, dryhten min se dyra. Ic adreag fela siþþan þu end to me in siþadest, þa þu me gesealdest sweord ond byrnan, helm ond heorosceorp, (a ic þæt heold nu giet), ond þu me gecyðdest, cyneþrymma wyn, þæt þu mundbora minum wære. Eala Gabrihel, hu þu eart gleaw ond scearp, milde ond gemyndig ond monþwære, wis on þinum gewitte ond on þinum worde snottor! Þæt þu gecyðdest þa þu þone cnyht to us brohtest in Bethlem. Bidan we þæs longe, setan on sorgum, sibbe oflyste, wynnum ond wenum, hwonne we word godes þurh his sylfes muð secgan hyrde. Eala Maria, hu þu us modigne cyning acendest, þa þu þæt cild to us brohtest in Bethlem. We þæs beofiende under helle dorum hearde sceoldon bidan in bendum. Bona weorces gefeah; wæron ure ealdfind ealle on wynnum þonne hy gehyrdon hu we hreowen[ ]on murnende mægburg usse, oþþæt [] sigedryhten god, bimengdes[]gust ealra cyninga. [] nu us mon modge þe ageaf from usse geogoðe. We þurh gifre mod beswican us sylfe; we þa synne forþon berað in urum breostum to bonan honda, sculon eac to ussum feondum freoþo wilnian. Eala Hierusalem in Iudeum, hu þu in þære stowe stille gewunadest! Ne mostan þe geondferan foldbuende ealle lifgende, þa þe lof singað. Eala Iordane in Iudeum, hu þu in þære stowe stille gewunadest! Nales þu geondflowan foldbuende; mostan hy þynes wætres wynnum brucan. Nu ic þe halsie, hælend user, deope in gedyrstum, (þu eart dryhten Crist), þæt þu us gemiltsie, monna scyppend. Þu fore monna lufan þinre modor bosm sylfa gesohtes, sigedryhten god, nales fore þinre þearfe, þeoda waldend, ac for þam miltsum þe þu moncynne oft ætywdest, þonne him wæs are þearf. Þu meaht ymbfon eal folca gesetu, swylce þu meaht geriman, rice dryhten, sæs sondgrotu, selast ealra cyninga. Swylce ic þe halsige, hælend user, fore [.]inum cildhade, cyninga selast, ond fore þære wunde, weoruda dry[ ] þinum æriste, æþelinga wyn, ond fore þinre me[]ian nama, þa ealle hellwara hergað ond lof[ ]lum þe þe ymb stondað, þa þu þe lete sittan [] hond, þa þu us on þisne wræcsið, weoroda dryhten. þurh þines sylfes geweald secan woldest, ond fore Hierusalem in Iudeum, (sceal seo burg nu þa bidan efne swa þeah, þeoden leofa, þines eftcymes), ond for Iordane in Iudeum, (wit unc in þære burnan baþodan ætgædre). Oferwurpe þu mid þy wætre, weoruda dryhten, bliþe mode ealle burgwaran, swylce git Iohannis in Iordane mid þy fullwihte fægre onbryrdon ealne þisne middangeard. Sie þæs symle meotude þonc!” ALMS-GIVING Wel bið þam eorle þe him on innan hafað, reþehygdig wer, rume heortan; þæt him biþ for worulde weorðmynda mæst, ond for ussum dryhtne doma selast. Efne swa he mid wætre þone weallendan leg adwæsce, þæt he leng ne mæg blac byrnende burgum sceððan, swa he mid ælmessan ealle toscufeð synna wunde, sawla lacnað. PHARAOH “Saga me hwæt þær weorudes wære ealles on Farones fyrde, þa hy folc godes þurh feondscipe fylgan ongunn []” “Nat ic hit be wihte, butan ic wene þus, þæt þær screoda wære gescyred rime siex hun[]a searohæbbendra; þæt eal fornam yþ[] wraþe wyrde in woruldrice.” THE LORD'S PRAYER I []g fæder, þu þe on heofonum eardast, geweorðad wuldres dreame. Sy þinum weorcum halgad noma niþþa bearnum; þu eart nergend wera. Cyme þin rice wide, ond þin rædfæst willa aræred under rodores hrofe, eac þon on rumre foldan. Syle us to dæge domfæstne blæd, hlaf userne, helpend wera, þone singalan, soðfæst meotod. Ne læt usic costunga cnyssan to swiðe, ac þu us freodom gief, folca waldend, from yfla gehwam, a to widan feore. HOMILETIC FRAGMENT II Gefeoh nu on ferðe ond to frofre geþeoh dryhtne þinum, ond þinne dom arær, heald hordlocan, hyge fæste bind mid modsefan. Monig biþ uncuþ treowgeþofta, teorað hwilum, waciaþ wordbeot; swa þeos woruld fareð, scurum scyndeð ond gesceap dreogeð. An is geleafa, an lifgende, an is fulwiht, an fæder ece, an is folces fruma, se þas foldan gesceop, duguðe ond dreamas. Dom siþþan weox. þeah þeos læne gesceaft longe stode heolstre gehyded, helme []edygled, biþeaht wel treowum, þystre oferfæðmed, siþ[]an geong aweox mægeð modhwatu mid moncynne; ðær gelicade þa[]op in þam hordfate, halgan gæste, beorht on br[]e scan, se wæs ordfruma ealles leohtes. RIDDLE 30b Ic eom ligbysig, lace mid winde, w[]dre gesomnad, fus forðweges, fyre gemylted, bear[] blowende, byrnende gled. Ful oft mec gesiþas sendað æfter hondum, þær mec weras ond wif wlonce gecyssað. Þonne ic mec onhæbbe, hi onhnigað to me, modge miltsum, swa ic mongum sceal ycan upcyme eadignesse. RIDDLE 60 Ic wæs be sonde, sæwealle neah, æt merefaroþe, minum gewunade frumstaþole fæst; fea ænig wæs monna cynnes, þæt minne þær on anæde eard beheolde, ac mec uhtna gehwam yð sio brune lagufæðme beleolc. Lyt ic wende þæt ic ær oþþe sið æfre sceolde ofer meodubence muðleas sprecan, wordum wrixlan. Þæt is wundres dæl, on sefan searolic þam þe swylc ne conn, hu mec seaxes ord ond seo swiþre hond, eorles ingeþonc ond ord somod, þingum geþydan, þæt ic wiþ þe sceolde for unc anum twam ærendspræce abeodan bealdlice, swa hit beorna ma uncre wordcwidas widdor ne mænden. THE HUSBAND'S MESSAGE Nu ic onsundran þe secgan wille [] treocyn ic tudre aweox; in mec æld[] sceal ellor londes settan [] sealte streamas []sse. Ful oft ic on bates [] gesohte þær mec mondryhten min [] ofer heah hofu; eom nu her cumen on ceolþele, ond nu cunnan scealt hu þu ymb modlufan mines frean on hyge hycge. Ic gehatan dear þæt þu þær tirfæste treowe findest. Hwæt, þec þonne biddan het se þisne beam agrof þæt þu sinchroden sylf gemunde on gewitlocan wordbeotunga, þe git on ærdagum oft gespræcon, þenden git moston on meoduburgum eard weardigan, an lond bugan, freondscype fremman. Hine fæhþo adraf of sigeþeode; heht nu sylfa þe lustum læran, þæt þu lagu drefde, siþþan þu gehyrde on hliþes oran galan geomorne geac on bearwe. Ne læt þu þec siþþan siþes getwæfan, lade gelettan lifgendne monn. Ongin mere secan, mæwes eþel, onsite sænacan, þæt þu suð heonan ofer merelade monnan findest, þær se þeoden is þin on wenum. Ne mæg him worulde willa gelimpan mara on gemyndum, þæs þe he me sægde, þonne inc geunne alwaldend god [] ætsomne siþþan motan secgum ond gesiþum s[] næglede beagas; he genoh hafað fædan gold[]s [ ]d elþeode eþel healde, fægre foldan [ ]ra hæleþa, þeah þe her min wine[] nyde gebæded, nacan ut aþrong, ond on yþa geong [] sceolde faran on flotweg, forðsiþes georn, mengan merestreamas. Nu se mon hafað wean oferwunnen; nis him wilna gad, ne meara ne maðma ne meododreama, ænges ofer eorþan eorlgestreona, þeodnes dohtor, gif he þin beneah ofer eald gebeot incer twega. Gecyre ic ætsomne geador ond aþe benemnan, þæt he þa wære ond þa winetreowe be him lifgendum læstan wolde, þe git on ærdagum oft gespræconn. THE RUIN Wrætlic is þes wealstan, wyrde gebræcon; burgstede burston, brosnað enta geweorc. Hrofas sind gehrorene, hreorge torras, hrungeat berofen, hrim on lime, scearde scurbeorge scorene, gedrorene, ældo undereotone. Eorðgrap hafað waldend wyrhtan forweorone, geleorene, heardgripe hrusan, oþ hund cnea werþeoda gewitan. Oft þæs wag gebad ræghar ond readfah rice æfter oþrum, ofstonden under stormum; steap geap gedreas. Wonað giet se []num geheapen, fel on [] grimme gegrunden [ ] scan heo[ ]g orþonc ærsceaft [ ]g[] lamrindum beag mod mo[]yne swiftne gebrægd hwætred in hringas, hygerof gebond weallwalan wirum wundrum togædre. Beorht wæron burgræced, burnsele monige, heah horngestreon, heresweg micel, meodoheall monig dreama full, oþþæt þæt onwende wyrd seo swiþe. Crungon walo wide, cwoman woldagas, swylt eall fornom secgrofra wera; wurdon hyra wigsteal westen staþolas, brosnade burgsteall. Betend crungon hergas to hrusan. Forþon þas hofu dreorgiað, ond þæs teaforgeapa tigelum sceadeð hrostbeages hrof. Hryre wong gecrong gebrocen to beorgum, þær iu beorn monig glædmod ond goldbeorht gleoma gefrætwed, wlonc ond wingal wighyrstum scan; seah on sinc, on sylfor, on searogimmas, on ead, on æht, on eorcanstan, on þas beorhtan burg bradan rices. Stanhofu stodan, stream hate wearp widan wylme; weal eall befeng beorhtan bosme, þær þa baþu wæron, hat on hreþre. Þæt wæs hyðelic. Leton þonne geotan [] ofer harne stan hate streamas un[ ]þþæt hringmere hate [ ] þær þa baþu wæron. Þonne is [ ]re; þæt is cynelic þing, huse [] burg[] RIDDLES 61-95 61 Oft mec fæste bileac freolicu meowle, ides on earce, hwilum up ateah folmum sinum ond frean sealde, holdum þeodne, swa hio haten wæs. Siðþan me on hreþre heafod sticade, nioþan upweardne, on nearo fegde. Gif þæs ondfengan ellen dohte, mec frætwedne fyllan sceolde ruwes nathwæt. Ræd hwæt ic mæne. 62 Ic eom heard ond scearp, hingonges strong, forðsiþes from, frean unforcuð, wade under wambe ond me weg sylfa ryhtne geryme. Rinc bið on ofeste, se mec on þyð æftanweardne, hæleð mid hrægle; hwilum ut tyhð of hole hatne, hwilum eft fareð on nearo nathwær, nydeþ swiþe suþerne secg. Saga hwæt ic hatte. 63 Oft ic secga seledreame sceal fægre onþeon, þonne ic eom forð boren glæd mid golde, þær guman drincað. Hwilum mec on cofan cysseð muþe tillic esne, þær wit tu beoþ, fæðme on folm[]grum þyð, wyrceð his willa[]ð l[ ] fulre, þonne ic forð cyme [] Ne mæg ic þy miþan, [ ]an on leohte [] swylce eac bið sona [ ]r[]te getacnad, hwæt me to [ ]leas rinc, þa unc geryde wæs. 64 Ic seah ond ofer wong faran, beran ; bæm wæs on siþþe hæbbendes hyht ond swylce þryþa dæl, ond Gefeah ond fleah ofer ond sylfes þæs folces. 65 Cwico wæs ic, ne cwæð ic wiht, cwele ic efne seþeah. Ær ic wæs, eft ic cwom. Æghwa mec reafað, hafað mec on headre, ond min heafod scireþ, biteð mec on bær lic, briceð mine wisan. Monnan ic ne bite, nympþe he me bite; sindan þara monige þe mec bitað. 66 Ic eom mare þonne þes middangeard, læsse þonne hondwyrm, leohtre þonne mona, swiftre þonne sunne. Sæs me sind ealle flodas on fæðmum ond þes foldan bearm, grene wongas. Grundum ic hrine, helle underhnige, heofonas oferstige, wuldres eþel, wide ræce ofer engla eard, eorþan gefylle, ealne middangeard ond merestreamas side mid me sylfum. Saga hwæt ic hatte. 67 Ic on þinge gefrægn þeodcyninges wrætlice wiht, wordgaldra [ ] snytt[] hio symle deð fira gehw[ ] wisdome. Wundor me þæt [ ] nænne muð hafað, fet ne [ ] welan oft sacað, cwiþeð cy[] wearð leoda lareow. Forþon nu longe m[]g [] ealdre ece lifgan missenlice, þenden menn bugað eorþan sceatas. Ic þæt oft geseah golde gegierwed, þær guman druncon, since ond seolfre. Secge se þe cunne, wisfæstra hwylc, hwæt seo wiht sy. 68 Ic þa wiht geseah on weg feran; heo wæs wrætlice wundrum gegierwed. 69 Wundor wearð on wege; wæter wearð to bane. 70 Wiht is wrætlic þam þe hyre wisan ne conn. Singeð þurh sidan. Is se sweora woh, orþoncum geworht; hafaþ eaxle tua scearp on gescyldrum. His gesceapo dreogeð þe swa wrætlice be wege stonde heah ond hleortorht hæleþum to nytte. 71 Ic eom rices æht, reade bewæfed, stið ond steapwong. Staþol wæs iu þa wyrta wlitetorhtra; nu eom wraþra laf, fyres ond feole, fæste genearwad, wire geweorþad. Wepeð hwilum for minum gripe se þe gold wigeð, þonne ic yþan sceal []fe, hringum gehyrsted. Me []i[ ]go[] dryhtne min[ ]wlite bete. 72 Ic wæs lytel [] fo[ ]te geaf [ ]pe þe unc gemæne [ ] sweostor min, fedde mec [] oft ic feower teah swæse broþor, þara onsundran gehwylc dægtidum me drincan sealde þurh þyrel þearle. Ic þæh on lust, oþþæt ic wæs yldra ond þæt an forlet sweartum hyrde, siþade widdor, mearcpaþas Walas træd, moras pæðde, bunden under beame, beag hæfde on healse, wean on laste weorc þrowade, earfoða dæl. Oft mec isern scod sare on sidan; ic swigade, næfre meldade monna ængum gif me ordstæpe egle wæron. 73 Ic on wonge aweox, wunode þær mec feddon hruse ond heofonwolcn, oþþæt me onhwyrfdon gearum frodne, þa me grome wurdon, of þære gecynde þe ic ær cwic beheold, onwendan mine wisan, wegedon mec of earde, gedydon þæt ic sceolde wiþ gesceape minum on bonan willan bugan hwilum. Nu eom mines frean folme bysigo[ ]dlan dæl, gif his ellen deag, oþþe æfter dome []ri[ ]an mæ[]þa fremman, wyrcan w[ ]ec on þeode utan we[ ]ipe ond to wrohtstæp[ ]eorp, eaxle gegyrde, wo[] ond swiora smæl, sidan fealwe [] þonne mec heaþosigel scir bescineð ond mec [] fægre feormað ond on fyrd wigeð cræfte on hæfte. Cuð is wide þæt ic þristra sum þeofes cræfte under hrægnlocan hwilum eawunga eþelfæsten forðweard brece, þæt ær frið hæfde. Feringe from, he fus þonan wendeð of þam wicum. Wiga se þe mine wisan cunne, saga hwæt ic hatte. 74 Ic wæs fæmne geong, feaxhar cwene, ond ænlic rinc on ane tid; fleah mid fuglum ond on flode swom, deaf under yþe dead mid fiscum, ond on foldan stop, hæfde ferð cwicu. 75 Ic swiftne geseah on swaþe feran 76 Ic ane geseah idese sittan. 77 Sæ mec fedde, sundhelm þeahte, ond mec yþa wrugon eorþan getenge feþelease. Oft ic flode ongean muð ontynde. Nu wile monna sum min flæsc fretan, felles ne recceð, siþþan he me of sidan seaxes orde hyd arypeð, []ec hr[]þe siþþan iteð unsodene ea[]d. 78 Oft ic flodas [ ]s cynn[] minum ond [ ]yde me to mos[ ] swa ic him [ ] ne æt ham gesæt [] flote cwealde þurh orþonc [] yþum bewrigene. 79 Ic eom æþelinges æht ond willa. 80 Ic eom æþelinges eaxlgestealla, fyrdrinces gefara, frean minum leof, cyninges geselda. Cwen mec hwilum hwitloccedu hond on legeð, eorles dohtor, þeah hio æþelu sy. Hæbbe me on bosme þæt on bearwe geweox. Hwilum ic on wloncum wicge ride herges on ende; heard is min tunge. Oft ic woðboran wordleana sum agyfe æfter giedde. Good is min wise ond ic sylfa salo. Saga hwæt ic hatte. 81 Ic eom byledbreost, belcedsweora, heafod hæbbe ond heane steort, eagan ond earan ond ænne foot, hrycg ond heardnebb, hneccan steapne ond sidan twa, sag on middum, eard ofer ældum. Aglac dreoge, þær mec wegeð se þe wudu hrereð, ond mec stondende streamas beatað, hægl se hearda, ond hrim þeceð, []orst []eoseð, ond fealleð snaw on þyrelwombne, ond ic þæt []ol[ ] mæ[] wonsceaft mine. 82 Wiht is [ ] gongende, greate swilgeð, [ ] fell ne flæsc, fotum gong[ ]eð, sceal mæla gehwam [] 83 Frod wæs min fromcynn [] biden in burgum, siþþan bæles weard [] wera life bewunden, fyre gefælsad. Nu me fah warað eorþan broþor, se me ærest wearð gumena to gyrne. Ic ful gearwe gemon hwa min fromcynn fruman agette eall of earde; ic him yfle ne mot, ac ic hæftnyd hwilum arære wide geond wongas. Hæbbe ic wundra fela, middangeardes mægen unlytel, ac ic miþan sceal monna gehwylcum degolfulne dom dyran cræftes, siðfæt minne. Saga hwæt ic hatte. 84 An wiht is on eorþan wundrum acenned, hreoh ond reþe, hafað ryne strongne, grimme grymetað ond be grunde fareð. Modor is monigra mærra wihta. Fæger ferende fundað æfre; neol is nearograp. Nænig oþrum mæg wlite ond wisan wordum gecyþan, hu mislic biþ mægen þara cynna, fyrn forðgesceaft; fæder ealle bewat or ond ende, swylce an sunu, mære meotudes bearn, þurh []ed, ond þæt hyhste mæge[]es gæ[ ] dyre cræft[ ]onne hy aweorp[ ]þe ænig þara [ ]fter ne mæg [ ] oþer cynn eorþan [ ] þon ær wæs wlitig ond wynsum, [] Biþ sio moddor mægene eacen, wundrum bewreþed, wistum gehladen, hordum gehroden, hæleþum dyre. Mægen bið gemiclad, meaht gesweotlad, wlite biþ geweorþad wuldornyttingum, wynsum wuldorgimm wloncum getenge, clængeorn bið ond cystig, cræfte eacen; hio biþ eadgum leof, earmum getæse, freolic, sellic; fromast ond swiþost, gifrost ond grædgost grundbedd trideþ, þæs þe under lyfte aloden wurde ond ælda bearn eagum sawe, swa þæt wuldor wifeð, worldbearna mægen, þeah þe ferþum gleaw mon mode snottor mengo wundra. Hrusan bið heardra, hæleþum frodra, geofum bið gearora, gimmum deorra; worulde wlitigað, wæstmum tydreð, firene dwæsceð, oft utan beweorpeð anre þecene, wundrum gewlitegad, geond werþeode, þæt wafiað weras ofer eorþan, þæt magon micle []sceafte. Biþ stanum bestreþed, stormum [ ]len []timbred weall, þrym[]ed, hrusan hrineð, h[ ]etenge, oft searwum biþ [ ] deaðe ne feleð, þeah þe [ ]du hreren, hrif wundigen, []risse. Hordword onhlid, hæleþum ge[ ]wreoh, wordum geopena, hu mislic sy mægen þara cy[] 85 Nis min sele swige, ne ic sylfa hlud ymb unc dryhten scop siþ ætsomne. Ic eom swiftre þonne he, þragum strengra, he þreohtigra. Hwilum ic me reste; he sceal yrnan forð. Ic him in wunige a þenden ic lifge; gif wit unc gedælað, me bið deað witod. 86 Wiht cwom gongan þær weras sæton monige on mæðle, mode snottre; hæfde an eage ond earan twa, ond II fet, XII hund heafda, hrycg ond wombe ond honda twa, earmas ond eaxle, anne sweoran ond sidan twa. Saga hwæt ic hatte. 87 Ic seah wundorlice wiht; wombe hæfde micle, þryþum geþrungne. Þegn folgade mægenstrong ond mundrof; micel me þuhte godlic gumrinc, grap on sona heofones toþe bleowe on eage; hio borcade, wancode willum. Hio wolde seþeah niol[] 88 Ic weox þær ic s[ ] ond sumor mi[ ]me wæs min ti[ ]d ic on staðol[ ]um geong, swa [ ] seþeana oft geond []fgeaf, ac ic uplong stod, þær ic [] ond min broþor; begen wæron hearde. Eard wæs þy weorðra þe wit on stodan, hyrstum þy hyrra. Ful oft unc holt wrugon, wudubeama helm wonnum nihtum, scildon wið scurum; unc gescop meotud. Nu unc mæran twam magas uncre sculon æfter cuman, eard oðþringan gingran broþor. Eom ic gumcynnes anga ofer eorþan; is min agen bæc wonn ond wundorlic. Ic on wuda stonde bordes on ende. Nis min broþor her, ac ic sceal broþorleas bordes on ende staþol weardian, stondan fæste; ne wat hwær min broþor on wera æhtum eorþan sceata eardian sceal, se me ær be healfe heah eardade. Wit wæron gesome sæcce to fremmanne; næfre uncer awþer his ellen cyðde, swa wit þære beadwe begen ne onþungan. Nu mec unsceafta innan slitað, wyrdaþ mec be wombe; ic gewendan ne mæg. Æt þam spore findeð sped se þe se[ ] sawle rædes. 89 [] se wiht, wombe hæfde [ ]tne, leþre wæs beg[ ]on hindan. Grette wea[ ] listum worhte, hwilum eft [ ] þygan, him þoncade, siþþan u[ ] swæsendum swylce þrage. 90 Mirum uidetur mihi, lupus ab agno tenetur; obcubuit agnus rupi et capit uiscera lupi. Dum starem et misarem, uidi gloriam magnam, dui lupi stantes et tertium tribulantes; IIII pedes habebant, cum septem oculis uidebant. 91 Min heafod is homere geþuren, searopila wund, sworfen feole. Oft ic begine þæt me ongean sticað, þonne ic hnitan sceal, hringum gyrded, hearde wið heardum, hindan þyrel, forð ascufan þæt mines frean mod freoþað middelnihtum. Hwilum ic under bæc bregde nebbe, hyrde þæs hordes, þonne min hlaford wile lafe þicgan þara þe he of life het wælcræfte awrecan willum sinum. 92 Ic wæs brunra beot, beam on holte, freolic feorhbora ond foldan wæstm, weres wynnstaþol ond wifes sond, gold on geardum. Nu eom guðwigan hyhtlic hildewæpen, hringe beg[ ]e[] byreð, oþrum [] 93 Frea min [ ]de willum sinum, [] heah ond hyht[ ]rpne, hwilum [ ]wilum sohte frea[]s wod, dægrime frod, deo[]s, hwilum stealc hliþo stigan sceolde up in eþel, hwilum eft gewat in deop dalu duguþe secan strong on stæpe, stanwongas grof hrimighearde, hwilum hara scoc forst of feaxe. Ic on fusum rad oþþæt him þone gleawstol gingra broþor min agnade ond mec of earde adraf. Siþþan mec isern innanweardne brun bennade; blod ut ne com, heolfor of hreþre, þeah mec heard bite stiðecg style. No ic þa stunde bemearn, ne for wunde weop, ne wrecan meahte on wigan feore wonnsceaft mine, ac ic aglæca ealle þolige, þæt []e bord biton. Nu ic blace swelge wuda ond wætre, w[]b[] befæðme þæt mec on fealleð ufan þær ic stonde, eorpes nathwæt; hæbbe anne fot. Nu min hord warað hiþende feond, se þe ær wide bær wulfes gehleþan; oft me of wombe bewaden fereð, steppeð on stið bord, [ ] deaþes d[] þonne dægcondel, sunne [ ]eorc eagum wliteð ond spe[] 94 Smeþr[]ad, hyrre þonne heofon[ [] glædre þonne sunne, []style, smeare þonne sealtry[] leofre þonne þis leoht eall, leohtre þon w[] 95 Ic eom indryhten ond eorlum cuð, ond reste oft; ricum ond heanum, folcum gefræge fere wide, ond me fremdes ær freondum stondeð hiþendra hyht, gif ic habban sceal blæd in burgum oþþe beorhtne god. Nu snottre men swiþast lufiaþ midwist mine; ic monigum sceal wisdom cyþan; no þær word sprecað ænig ofer eorðan. Þeah nu ælda bearn londbuendra lastas mine swiþe secað, ic swaþe hwilum mine bemiþe monna gehwylcum.</field>
   </doc>
</add>